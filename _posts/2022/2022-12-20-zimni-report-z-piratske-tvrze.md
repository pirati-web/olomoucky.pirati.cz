---
layout: post
category: CLANKY
title: "Zimní report z Pirátské Tvrze"
date: 2022-12-20
tags: pirátská-tvrz
author: Radek Vojtek
image: articles/2022/2022-12-20-zimni-report-z-piratske-tvrze.jpg
---
**Vážení čtenáři našich pravidelných reportů,** 
s aktuálním zimním obdobím souběžně přichází i čas adventu a tak už jistě téměř každý zapálil několik
svíček na svém adventním věnci a začali jsme si tak i ve svých domácnostech navozovat atmosféru
blížících se vánočních svátků.

Rádi bychom Vám touto cestou chtěli velmi poděkovat za Vaši účast v komunálních volbách. Dostali
jsme důvěru v podobě téměř 24% hlasů, což je více než dvojnásobný nárůst oproti minulému období a
máme tak v období nynějším zastupitele tři. Ač nám výsledek přisoudil roli konstruktivní opozice,
věříme, že se nám alespoň část z našeho programu podaří také realizovat a dále budeme fungovat jako
poradní a kontrolní hlas v zastupitelstvu i prostřednictvím kontrolního výboru, kde máme předsedu a další
dva členy. Stejně tak budeme navazovat na úspěšné fungování a vedení Kulturně-sportovní komise, kde
se nám osvědčil model úzké spolupráce mezi všemi spolky napříč. Ostatně tuto komisi považujeme za
živou duši městyse a tak bychom si Vás rádi rovnou dovolili co nejsrdečněji pozvat na další ročník akce
Vítání jara aktivním způsobem, který měl minule velmi hojnou účast, jenž se bude konat v sobotu 25.3.
2023.

V listopadu proběhla volba nového předsednictva místního sdružení Pirátská Tvrz. Předsedou byl
opětovně zvolen Radek Vojtek. Místopředsedy pak Jan Koutný a Soňa Pechová.
Náš předseda se stal od října také členem Komise pro mládež a sport Olomouckého kraje.
Pro rok 2023 máme naplánovanou opět širokou škálu nejrůznějších akcí, které budeme buď sami pořádat
a nebo je spoluorganizovat. Například tradiční dobrovolnická ekologická akce Ukliďme Česko proběhne
1.4. 2023. Dále nás čekají kulturní akce jako VyOsení nebo Kytary in Majetín, či sportovní v podobě
různých turnajů a spoustu dalšího.

Veškeré naše činnosti a aktivity pravidelně zveřejňujeme a informujeme o nich na našich komunikačních
kanálech – webu a facebooku Pirátská Tvrz. Najdete zde také mj. termíny zasedání a tím pádem třeba i
možnosti jak se zapojit nebo kde se můžeme potkat a prodiskutovat náměty ke zlepšení.
Přejeme Vám pohodové, klidné a krásné Vánoce a hodně štěstí, zdraví, lásky, pevných nervů, ale i
radostných okamžiků do nového roku.

**Radek Vojtek**
Předseda MS Pirátská Tvrz
a kolektiv Pirátské Tvrze

---
layout: post
category: CLANKY
title: Léto je za námi a Pirátská Tvrz rozhodně nezahálela.
date: 2019-10-06
tags: 
- pirátská-tvrz
author: Martin Šmída
image: articles/2019/2019-10-06-leto-je-za-nami-a-piratska-tvrz-rozhodne-nezahalela.jpg  #751x422 pixelu
---
Hodový tenisový turnaj ve čtyřhře proběhl výborně. V příjemném počasí změřilo síly 16 hráčů a vítěznou dvojicí byl nakonec tým Čecháci. Gratulujeme!

Následoval pirátský turnaj v dovednostní karetní hře Poker Texas Hold´em, kde se 19. července utkalo rovněž 16 hráčů a vítezěm se stal již po několikáté Petr Habáň ml., když tentokrát na finálovém stole porazil druhého v pořadí Adama Slaměníka. Třetí skončil František Veselý. Gratulujeme!

Poté už se naplno rezeběhly přípravy na turnaj nohejbalový. Bylo potřeba  nejprve opravit poškozené lajny a zadní síť, což se za pomoci dobrovolníků podařilo a mohlo se přejít k samotnému turnaji. Ten se uskutečnil v sobotu 31. srpna, i přes horké počasí se jej zúčastnilo 27 hráčů a pohár pro vítěze získal tým Sport Bar z Olomouce, druhý skončil tým Vitamín B z Drahlova a třetí příčku obsadili obhájci titulu z minulého roku - majetínští Real Material. Umístěným gratulujeme a dále děkujeme všem zúčastněným a také obci Majetín, Pirátské straně a všem, kteří jakkoli pomohli s organizací. 

Po turnaji pak následoval hudební festival a letošní ročník hodnotíme jako nebývale vydařený. V šest hodin to odstartovaly kapely The Slobs s dívčím zpěvem a punkrockoví We Are Here. Následovala skupina Dexterovy děti - The Offspring revival. Ti zahráli všechny hlavní hity této slavné kalifornské kapely a sklidili potlesk publika. Po nich obsadili podium kluci ze Zlína, aby předvedli neskutečnou show v podání své revivalové kapely System of the down - tribute band. Parket se zcela zaplnil a v tu chvíli se v areálu bavilo na dvě stě návštěvníků. Na závěr večera tradičně zahrála domácí punková kapela Session a after party zařídil DJ Pouštěč. Na tomto místě je opět vhodné poděkovat všem, kteří dorazili a především těm, kteří jakkoli pomohli s přípravami, průběhem a úklidem celé akce. Speciální díky pak zaslouží pracovníci areálu za saunou, kteří celou akci rovněž zvládli a výrazně podpořili. Děkujeme! A už nyní se těšíme na další ročník, kdy do Majetína opět přivedeme další várku kytarové hudby.

Mezitím se budeme věnovat pořádání dalších menších akcí pro veřejnost, jako je podpora Filmovému klubu Brodek a promítání filmů v brodeckém kině, kde jsme začali v pátek třináctého září kultovním hororem Noc oživlých mrtvol z roku 1968 a budeme nadále promítat dvakrát do měsíce. Rádi bychom upozornili především na letošní novinky, jako jsou horor Slunovrat, který jsme promítli v pátek 27. 9. od 20:30 nebo film Diego Maradona o slavném fotbalistovi, který je naplánován na 22. listopadu ve stejném čase. 

Dále samozřejmě plánujeme klasické pořádání pokerových turnajů, jehož podzimní část by měla proběhnout v sobotu 26. října v hospůdce domeček. Také opět probíhá tenisová škola pro děti pod vedením Adama Slaměníka, vždy v pondělí a pátek od 16:30 h do 18:00 na tenisovém kurtu Za Humny v závislosti na počasí.

Už nyní také můžeme oznámit plánovanou veřejnou schůzi místního sdružení Pirátská Tvrz, kde probereme dosavadní aktivity, naplánujeme další a budeme přijímat nové zájemce o členství v Pirátské straně. Uskuteční se od 16:00 h v brodeckém Bistru symbolicky v neděli 17. 11., což je den boje za svobodu a demokracii a mezinárodní den studenstva. Při této příležitosti také uspořádáme moderovanou debatu s hosty s podtitulem "Jednou budem dál" o polistopadovém vývoji a současném stavu naší země. Start tohoto diskuzního bloku plánujeme na 18:00 h. Srdečně všechny zveme!
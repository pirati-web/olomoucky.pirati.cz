---
layout: post
category: CLANKY
title: Přerovské místní sdružení slaví 5 let od jeho založení
date: 2019-02-13
tags: 
- přerov
author: Mediální odbor
image: assets/img/articles/2019/2019-02-13-prerovske-mistni-sdruzeni-slavi-5-let-od-jeho-zalozeni.jpg  #751x422 pixelu
---
Místní sdružení Přerov a Dobrčice bylo ustaveno 13. 2. 2014 v salónku pivovaru Zubr. Stalo se tak až několik let poté, co se místní Piráti začali scházet s komunálními politiky angažovanými v uskupení Společně pro Přerov. Jejichž prostřednictvím získávali Piráti např. první informace o megalomanském projektu přerovského magistrátu za více než 100 milionů korun - IOP 09. Tato vzájemná spolupráce a sdílení informací později přerostla ve společnou kandidátku v komunálních volbách, v níž Společně pro Přerov (sestávající tehdy ze Zelených, Nezávislé volby, Změny, Pirátů a nezávislých kandidátů) získalo celkem 8 zastupitelských křesel, účast v Radě i post primátora.

Už v roce 2014 zřídila Rada města Přerova jako jeden ze svých poradních orgánů Komisi pro otevřenou radnici, které předsedal Pirát Martin Švadlenka. Za dobu působení komise se povedlo zřídit např. transparentní účet města Přerova a registr smluv ještě před tím, než jej jako povinnost stanovil zákon. Komise (bohužel bezvýsledně) připomínkovala podmínky výběrového řízení na nový web a po jeho spuštění také funkcionality a grafiku webu. Z podnětu komise začal magistrát zveřejňovat mapové podklady ve formě otevřených dat a z jejího doporučení komise jsou všechny záznamy z jednání zastupitelstva zveřejňovány na YouTube pod veřejnou licencí. 

V neposlední řadě se Piráti prostřednictvím svého zástupce Martina Švadlenky zasloužili o zahájení projektu pokrytí kluboven Domovů s pečovatelskou službou internetem a možností promítat internetový obsah na televizi klubovny.
 
Za posledních 5 let působení Pirátů v Přerově jsme za sebou zanechali poměrně velkou stopu. Ať již zcela prvním koncertem na hradbách v roce 2014, na který poté začal navazovat oblíbený festival Hudební léto na hradbách nebo jsme třeba v rámci participativního rozpočtu Pirátské strany uklidili černou skládku v Tovačově a následně pomohli s vybudováním pitbikové dráhy na témže místě. Kromě toho se každý rok účastníme dobrovolnické akce Ukliďme Česko, kterou nevynecháme ani letos. V posledním roce se s velkým nadšením setkal také benefiční koncert Živá ulice nebo například Sametový kvíz.

V roce 2018 jsme opět kandidovali s místním sdružením nezávislých kandidátů, hnutí Změna a Nezávislé volby pod názvem Společně pro Přerov a Piráti. Skončili jsme na 3. místě s 11,47 %, který znamenal zisk 4 zastupitelských křesel. V tomto volebním období jsme se stali opozicí a hodláme být v této pozici konstruktivní, avšak tvrdí, upozorňující na možné nekalosti stávající koalice. Nadále vyžadujeme dodržování zásad. Samozřejmě také plníme náš předvolební program a snažíme se předkládat takové návrhy, které budou ku prospěchu všech občanů a taktéž budeme podporovat smysluplné návrhy koalice.

U Pirátů je zvykem, že po volbách rezignuje místní předsednictvo, aby si ověřilo u členů, zda má i nadále důvěru. V rámci této tradice odstoupilo i předsednictvo Přerovského místního sdružení. Členská základna si zvolila do čela předsednictva Jaromíra Horkého a jako místopředsedy Martina Švadlenku a Davida Hoška.

A na co se mohou občané Přerova těšit od Pirátů v dalších letech? Kromě předkládání našich programových bodů na zastupitelstvech, jako je například Participativní rozpočet či městský Facebook konec používání. Glyfosátu. Chceme i nadále oživovat život ve městě, ať už pořádáním akcí nebo alespoň jejich podporou například výsadbou stromů. V letošním roce se opět budeme účastnit dobrovolnické akce „Ukliďme Česko“, chystáme oslavy 30. výročí 17. listopadu, letní koncert v ulicích města a další zajímavé aktivity, které oživí Přerov. Samozřejmostí jsou také pravidelné setkání s poslancem Vojtou Pikalem.

Věříme, že dalších 5 let působení Pirátů v Přerově bude úspěšné a budeme i nadále pokračovat v naši práci, která pozitivně ovlivní život občanů ve městě. Vážíme si důvěry našich voličů a podporovatelů, budeme dělat vše, abychom je nezklamali. Držíme kurz!
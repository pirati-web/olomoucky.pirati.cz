---
layout: post
category: CLANKY
title: Stop glyfosátu! Piráti chtějí, aby město přestalo používat látku, která má potenciální karcinogenní účinky!
date: 2019-03-27
tags: 
- přerov
author: Mediální odbor
image: assets/img/articles/2019/2019-03-27-stop-glyfosatu-pirati-chteji-aby-mesto-prestalo-pouzivat-latku-ktera-ma-potencialní-karcinogenni-ucinky.jpg  #751x422 pixelu
---
Přerov, 27. 3. 2019 - Glyfosát spolehlivě hubí plevel a vysouší rostliny před sklizní. Vzhledem k jeho nadměrnému užívání však můžeme jeho přítomnost měřit v jídle, které jíme, ve vodě, kterou pijeme, i v našem těle samotném. Tato látka má potenciální rakovinotvorné účinky. Americký soud jej dokonce 21. března 2019 za rakovinotvorný označil.  Piráti v Přerově (v koalici Společně pro Přerov a Piráti) proto chtějí nahradit používání tohoto prostředku městem jinými technologiemi. 

Jenom v Přerově se za rok 2019 nakoupí a použije glyfosát v hodnotě 300 tisíc korun! To znamená, že na území města bude vylito přes 200 litrů RoundUpu, nejpoužívanějšího glyfosátu. 

„Tato chemická sloučenina se používá nejen na velké části polí, ale také na chodnících ve městech, parcích, zahrádkách, školních areálech nebo hřištích. Týká se to každého z nás, protože my, naše děti i naše zvířata pravděpodobně chodí tam, kde byl glyfosát aplikován. A to často bez našeho vědomí“, komentoval předseda přerovských Pirátů Jaromír Horký.

Glyfosát však nepůsobí pouze na místech, kde byl aplikován. „Mnoho odborných publikací upozorňuje na dlouhodobé negativní dopady glyfosátu v přírodě. Glyfosát se podílí na degradaci orné půdy; současně je také toxický pro vodní organismy i ryby. Do spodních vod se z polí a zahrádek přitom dostává velice snadno, stačí, když po jeho aplikaci zaprší.“ dodal Jaromír Horký.

V Brně postupně od roku 2013 dokázali za 4 roky snížit spotřebu glyfosátu na nulu. Nyní k odstraňování plevele používají například vozidlo s ocelovými kartáči, horkou vodou nebo páru. V některých lokalitách Brno plevel prostě akceptuje.  Městskou kasu to nezruinovalo, vzniklo několik pracovních míst a občané žijí v prostředí bez tohoto jedu. 

„Používáme především mechanické odstraňování plevele a doplňkově horkou vodu na místech, kde je to vhodné, např. tam, kde je velká koncentrace lidí,“ přiblížil pracovník Veřejné zeleně města Brna Ing. Tomáš Trnka. Aplikace glyfosátu je samozřejmě jednodušší a levnější, na 1 m2 stojí aplikace glyfosátu asi 1,50 Kč, kdežto při použití alternativ cena vyšplhá na 3,00 Kč. Ale jsme si jisti, že našemu zdraví se to vyplatí.

Společně pro Přerov a Piráti navrhují postupně snižovat spotřebu glyfosátu městem až na nulu v roce 2021 a zároveň omezit užívání glyfosátu zemědělci hospodařícími na polích ve vlastnictví města.

„Věříme, že zastupitelé tento návrh podpoří, neboť pokud existují možnosti, kdy lze použít jinou metodu než chemickou, tak bychom ji měli využít a zbytečně nezamořovat naše životní prostředí dalšími jedy. Berme to jako malý příspěvek, jak můžeme chránit naše okolí a současně jako dárek ke Dni Země,“ ukončuje zastupitelka za Společně pro Přerov a Piráty Helena Netopilová, která bude návrh spolupředkládat.


---
layout: post
category: CLANKY
title: Co se dělo a bude dít v Pirátské Tvrzi
date: 2015-03-25
tags: pirátská-tvrz
author: Martin Šmída
image: articles/2015/2015-03-25-co-se-delo-a-bude-dit-v-piratske-tvrzi.jpg   #751x422 pixelu
---
Déle než rok působí v Majetíně, Brodku u Př. a okolních obcích Místní sdružení Pirátská Tvrz.

Sdružuje členy, registrované příznivce a symptizanty celosvětového Pirátského hnutí a České Pirátské strany, a tedy moderního, dobrovolnického a částečně aktivistického pojetí veřejného života a politiky.

V Majetíně máme jednoho Pirátského zastupitele a už se podařilo prosadit několik užitečných věcí. Zápisy se zasedání Zastupitelstva jsou nyní zvěřejňovány na internetových stránkách obce (v záložce Obecní úřad -> Vyhlášky zákony a usnesení zastupitelstva). Pro snažší kontrolu volených zástupců bude v zápise nově zveřejňováno i jmenovitě, kdo jak hlasoval. Je to malý krok pro zastupitelstvo, ale velký skok pro transparenci veřejné správy. Podařilo se také aplikovat jeden z prvků přímé demokracie a v současné době distribuujeme dotazník ohledně spokojenosti s činností společnosti TV Maj s. r. o. , názoru občanů na odpadové hospodářství v obci a postoj k možné regulaci zábavní pyrotechniky. Dotazník je nezávazný, nicméně jeho výsledky budou důležitým informačním zdrojem pro zastupitele. Komunikace mezi občany a zastupiteli by měla být vždy oboustranná a my jsme rádi, že k tomu přispíváme. I nadále budeme usilovat o větší otevřenost a modernizaci veřejné správy počínaje zavedením transparentního účtu, či zveřejňováním smluv a konče kompletním transparentním účetnictvím v kombinaci s přehledným rozklikávacím rozpočtem a otevřenými daty.

V uplynulém období obec podpořila dotacemi místní spolky. Naše místní sdružení o dotaci nežádalo, naopak samo podpořilo folklorní soubor Majetínek,  divadelní soubor J. K. Tyl Brodek a Sokol Majetín darem na ples ve formě 8GB flash disku s nahranou svobodnou hudbou, což je hudba s licencí creative commons za jejíž užití se neplatí poplatky OSA a lze ji beztrestně kopírovat, sdílet či veřejně provozovat. Reforma autorského zákona a pravomocí OSA je jednou z priorit Pirátského hnutí a i my se snažíme v této věci angažovat. I letos budeme v kraji pořádat několik hudebních či filmových festivalů a vzdělávacích přednášek.

Už nyní si Vás dovolíme pozvat na festival Vyosení, který se uskuteční 23. 5. v areálu Skautu v Brodku u Přerova. Uvidíte a uslyšíte regionální kapely různých stylů, od odpočinkového pop-rocku až po tvrdší odnože rockové hudby. Vstupné je dobrovolné a co se vybere, rozdělí se mezi kapely. 

Nejbližším projektem Pirátské Tvrze je zapojení členů a příznivců do celorepublikové dobrovolnické akce "Ukliďme Česko".

V sobotu 18.4. 2015 společně uklidíme břeh potoka Olešnice - místo častých procházek a projížděk. Děkujeme obcím za případnou podporu a zveme všechny dobrovolníky, aby se připojili k této úklidové akci. Staráme se  veřejný prostor. Sraz je v 9:00 h na mostě přes Olešnici na stezce Majetín - Brodek. S sebou pytle, rukavice, nářadí a občerstvení. Pokud se zaregistrujete na www.uklidmecesko.cz/event/10245, pytle a rukavice dostanete od organizátorů zdarma. Po úspěšném úklidu opečeme špekáčky  a zahrajeme na kytary. Kontakt pro úklidovou akci "Tvrz dělá pořádek": Martin Šmída, tel.: 721 661 311, mail: martin.smida@pirati.cz.

Ještě je třeba zmínit, že naše místní sdružení si na veřejném zasedání zvolilo nové předsednictvo, aktuálně ve složení: předseda Ing. Radim Studený (student), 1. místopředseda Adam Slaměník (student)  a 2. místopředseda Tomáš Lacina (člen komise pro rozvoj - Brodek u Př.)

Budeme i nadále přispívat k modernizaci a větší transparenci veřejné správy. I nadále chceme dokazovat, že mnozí mladí lidé mají skutečný zájem o zkvalitnění veřejného prostoru a neváhají pro tyto ušlechtilé cíle obětovat trochu toho času, sil a leckdy i peněz. Pokud máte jakékoli nápady, připomínky, odhodlání pomáhat nebo jen máte na Piráty jakýkoli dotaz,  neváhejte nás kontaktovat.

za Pirátskou Tvrz  
Martin Šmída
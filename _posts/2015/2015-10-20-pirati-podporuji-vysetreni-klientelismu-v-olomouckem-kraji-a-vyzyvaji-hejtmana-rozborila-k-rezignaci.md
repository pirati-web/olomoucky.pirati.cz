---
layout: post
category: CLANKY
title: Stanovisko ke kauze olomouckého klientelismu
date: 2015-10-20
tags: olomouc
author: Martin Šmída
image: articles/2015/2015-10-20-pirati-podporuji-vysetreni-klientelismu-v-olomouckem-kraji-a-vyzyvaji-hejtmana-rozborila-k-rezignaci.jpg   #751x422 pixelu
---
Piráti podporují vyšetření klientelismu v Olomouckém kraji a vyzývají hejtmana Rozbořila k rezignaci.

Když si policie přijela pro Ivana "íčka" Langera, zbystřili jsme. Nyní postupně vyplouvají informace na povrch a zdá se, že jsme svědky rozplétání pavučiny klientelistických vazeb politiků, vysoce postavených policistů a podnikatelů v Olomouckém kraji, která již nějakou dobu znemožňovala řádné prošetření několika místních kauz. Obviněni jsou, kromě hejtmana Rozbořila, i náměstek ředitele krajské policie Karel Kadlec, šéf hospodářské kriminálky Radek Petrůj a vlivný olomoucký podnikatel Ivan Kyselý. Tito jsou již ve vazbě, Jiří Rozbořil je stíhán na svobodě a stále setrvává ve funkci hejtmana.

Před několika dny sám odešel z funkce šéf republikové kriminální policie Milan Pospíšek, v jehož kanceláři byla také policejní prohlídka. S generální inspekcí (GIBS) však kauza zatím vůbec nehnula, přestože odchod jejího šéfa Bílka si nyní přejí i vrcholní představitelé vlády.  Inspekce je však kryta i ze sněmovny, protože předseda komise pro kontrolu GIBS Václav Klučka (ČSSD) je k inspekci vytrvale vstřícný a tvrdí, že inspekce funguje. 

"Tady absolutně selhala kontrola na všech úrovních. Policie sama by měla klientelismus odhalovat a nikoli se na něm podílet. Policii by přitom měla kontrolovat GIBS, ale ta mlčí. A komise pro kontrolu GIBS celý problém zlehčuje a rovněž nekontroluje. Za takových podmínek máme opravdu zaděláno na velký problém." shrnuje krajský předseda Pirátů Martin Šmída a dodává "Delší dobu se tušilo, že jsou tady v Olomouckém kraji úzké vazby mezi politiky a podnikateli, ale zapojení policistů mě nepříjemně překvapilo a teď předpokládám, že to ještě zdaleka není konec."
    
Můžeme jen hádat, kolik případů se této "klientelistické chobotnici" podařilo "zamést pod koberec". Nabízí se např. podivný prodej městských pozemků, na kterých soukromá firma postavila budovu (NAMIRO), kterou pak zpátky městu pronajímá. Za 10 let tato firma zinkasuje od města 200 miliónů a za zmínku stojí, že třetinový podíl v oné soukromé firmě vlastní přítel Jiřího Rozbořila Roman Navrátil. Perličkou v celém případu je, že hejtman Rozbořil v této budově vlastní byt. Podobných podivností je v Olomouci povícero, počínaje předraženým a prodělečným aquaparkem a konče privatizací městských lázní či měšťanských domů.

Hejtmanův současný problém souvisí s jeho kamarádem Navrátilem a kauzou jezdeckého centra. Policisté prověřují falšování dokumentů v případě 40-ti mi­lionové dotace, kterou za velké podpory Rozbořila získalo špičkové parkurové závodiště s krytou halou, stájemi, závodištěm a penzionem. Ve společnosti Equine Sport Center, která ho dnes provozuje, je předsedkyní dozorčí rady Navrátilova manželka Jitka a syn Filip je členem správní rady. Policisté teď viní právě hejtmana z pokusu uplatit kriminalisty, aby dotaci neprošetřovali.
    
**Česká Pirátská strana  a její krajské sdružení pochopitelně všechny kauzy sledují a zcela podporují snahy státního zastupitelství a policie o rozkrytí těchto korupčních kauz a klientelistických vazeb a současně vyzývá Jiřího Rozbořila, aby neprodleně rezignoval na post hejtmana Olomouckého kraje!**

Jakékoli další prodlévání vzbuzuje podezření ohledně zametání stop či ovlivňování svědků. Pochopitelně ctíme presumpci neviny, ale také ctíme politickou kulturu. Takové úporné lpění na funkci i přes jasné obvinění z korupce nepatří do slušného chování politika v 21. století a vrhá nedobré světlo na celý kraj. "Pozastavuji se nad tím, proč J. Rozbořil nechce opustit místo hejtmana, ačkoliv ho k tomu vyzval i stranický předseda Sobotka. Asi chce po sobě uklidit, co se dá." kritizuje neoblomný postoj hejtmana Jakub Nepejchal.

Ve světle nových skutečností je smutným faktem i samotné hospodaření, kdy před sebou kraj tlačí dluh 4,6 miliardy. To je skoro o miliardu více, než kolik jsou roční příjmy. Podobně rozhazovačně hospodařil David Rath ve Středočeském kraji,  ten má ale oproti Olomoucku vyšší příjmy. Nemusíme připomínat, že Piráti prosazují vyrovnaný rozpočet a racionální hospodaření, a to i s evropskými dotacemi.

Piráti budou v následujících krajských volbách usilovat o to, aby se podobná situace v Olomouckém kraji již nikdy neopakovala. Zárukou je náš [silně protikorupční program](https://wiki.pirati.cz/program/transparence) a upřímná motivace našich členů jej prosazovat. Na krajskou úroveň chceme přinést zoufale chybějící účinnou kontrolu hospodaření.

Je těžko uvěřitelné, že NKÚ se dosud nemůže podívat na finance krajů, které za 15 let postupně nabobtnaly až k příjmům aktuálně ve výši 422 miliard korun ročně. A ještě důležitější je kontrola krajských firem, které mohou být dalším prostředkem pro uspokojení nejrůznějších zájmů regionální elity. Poslanci nyní mají před schválením rozšíření pravomocí Nejvyššího kontrolního úřadu, a toto Piráti rovněž podporují.

Další reakce Pirátů, sympatizantů a politických partnerů:

**Vojtěch Pikal** (1. místopředseda České Pirátské strany): "Rozbořil, to je ten, co má v Namiru byt. To je ta úřední budova, kde si město Olomouc pronajímá kanceláře na původně vlastním pozemku a odkud se už nemá moc kam vrátit, protože domy, kde původně sídlily úřady, prodává pod cenou. Společné projekty státní správy a podnikatele, kde riziko nese stát a zisky podnikatel jsou v Olomouci běžné, ale jinak světovou raritou."

**Petr Lysek** (Zastupitel v Prostějově, předseda místního sdružení Prostějov, člen republikového výboru strany): "Zarputilé setrvávání hejtmana ve funkci rozhodně nepřispívá k politické kultuře a do jisté míry symbolizuje personální vyprázdněnost olomoucké ČSSD."

**Martin Šmída** (Zastupitel v Majetíně, předseda olomouckého krajského sdružení): "Pevně věřím, že policie znovu prověří i uzavřené kauzy a rozkryje role dalších zmíněných aktérů, jako jsou Ivan Langer (ODS),  Martin Tesařík (ČSSD), Martin Major (ODS) a další. Do té doby pochopitelně u všech zmíněných ctím presumpci neviny"

**Zdeňka Dvořáková Kocourková** (Zastupitelka v Šumperku za PRO-REGION): "Celou kauzu bedlivě sleduji a domnívám se, že politik obviněný z korupce je povinen rezignovat na svoji funkci. V zahraničí je takový přístup zcela běžný."   

**Petr Bajgar** (bývalý předseda olomouckého krajského sdružení, dnes člen Pirátů v Pardubickém kraji): "Plně podporuji snahy státního zástupce I. Ištvána a plk. R. Šlachty o očištění policie a především pak GIBS od klientelistických vztahů a vazeb a to především u jejich vedoucích představitelů. Vedení policie a především pak ministr vnitra by měli přijmout svoji politickou i profesionální zodpovědnost za dlouholeté neřešení těchto policii ochromujících praktik součinnosti zločinců, představitelů policie a především pak GIBS."

**Ing. et Ing. Radim Studený** (Předseda MS Pirátská tvrz): "V této situaci vnímám setrvání pana Rozbořila ve funkci Hejtmana Olomouckého kraje jako bezpečnostní riziko. Měl by z funkce odstoupit."
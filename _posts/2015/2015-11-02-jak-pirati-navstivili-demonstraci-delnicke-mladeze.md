---
layout: post
category: CLANKY
title: Jak olomoučtí Piráti navštívili demonstraci Dělnické mládeže
date: 2015-11-02
tags: olomouc
author: Martin Šmída
image: articles/2015/2015-11-02-jak-pirati-navstivili-demonstraci-delnicke-mladeze.jpg   #751x422 pixelu
---
Česká pirátská strana dne 31.10. 2015 zorganizovala v Olomouci shromáždění v reakci na nahlášenou demonstraci Dělnické mládeže (pohrobka soudem zrušené Dělnické strany pro propagaci nacismu) "proti imigraci a za vystoupení z EU". Důvodem pro naše shromáždění byla snaha ukázat, že ve společnosti je i mírnější názor, kterému lidskost není cizí, který trvá na dodržování Lidských práv a Ženevské úmluvy. Původně recesistická událost byla sdílená prostřednictvím sociálních sítí a přivedla do olomouckých ulic několik desítek lidí, kteří chtěli vyjádřit nesouhlas s veřejnou exhibicí neonacistů spojenou s šířením strachu z imigrantů. Jakkoliv respektujeme právo kohokoliv (ano, dokonce i Tomáše Vandase) hlásat téměř cokoliv, trváme na svém právu vyjádřit nesouhlas a odpor proti čemukoliv (obzvlášť proti Vandasovi). 

Naší zbraní je humor a nadsázka, a tak jsme přišli s "podpůrnými" transparenty, které byly hezky v souladu s hesly Dělníků, např.:  
Chci oplotit!  
Stop pohybu osob!  
Ymigranti výčka nedáme!  
Arabské číslice v ČR nechceme!  
Braň svou vepřovou kulturu!  
Oploťte mne!  
Nepracují a berou nám práci!   
...apod.

Další transparenty pak přinesli podporovatelé z jiných uskupení.

Příznivci Dělnické strany mnoho smyslu pro humor asi nemají a ihned po našem příchodu se začali chovat agresivně a vyhrožovali nám. Policie byla však připravená a obě skupiny od sebe oddělila. Ostatně, my jsme vždy pokyny policie uposlechli. O to víc nás překvapil následný policejní zásah.

Naší akci se dle policie ČR zúčastnilo na 101 osob. Vědí to poměrně přesně, protože nás následně  zablokovali a postupně lustrovali. K zadržení došlo poté, co příznivci antifašistického hnutí zablokovali ulici Opletalova (kudy měl projít onen pochod Dělnické mládeže) - tím jsme se dle policejního mluvčího Josefa Bednaříka dopustili přestupku. Přestože jsme k opuštění toho místa ani nebyli vyzváni - a Piráti předem deklarovali odhodlání uposlechnout pokyny policie. Na místě zásahu nám však policistou z antikonfliktního týmu bylo sděleno, že jsme lustrovaní z důvodu narušení demonstrace na náměstí. Prý dojde k vyhodnocení videozáznamů policie a budou potrestáni konkrétní viníci. My můžeme pouze konstatovat, že Policie zabránila střetu zpacifikováním té klidnější a menší skupiny. Je to asi standard, který zjevně mají v nějakém manuálu, byť je to smutné.

"Blokády jako takové jsme se neúčastnili, jen jsme nechtěli opustit skupinu, tak jsme se postavili na roh a situaci sledovali. Když nás obstoupili policisté mysleli jsme, že nás jdou chránit tak, jako po celou dobu!" řekl Miloš Zmeškal, předseda místního sdružení Olomouc.

"Je šokující, že policie lustruje stovku aktivistů a tiše přihlíží nebezpečnému neonacistickému pochodu nenávisti." pozastavuje se nad zásahem Radim Studený, předseda místního sdružení Pirátská Tvrz.

"Já jsem skandoval "Já jsem tu doma" a "Zaplaťte OSE". První bylo odpovědí na  heslo "táhněte domů" a druhé snahou upozornit na možnost vzniku značné škody (veřejná nenahlášená produkce je poměrně mastná záležitost, bo se počítá od počtu potencionálních posluchačů, což se počítá z plochy.)" Komentoval policejní zásah rodilý Olomoučan a 1. místopředseda Pirátů Vojtěch Pikal a dokládá tím, že ze strany Pirátů se celou dobu jednalo o poklidný a spíše recesistický happening.

Předseda Pirátů z Olomouckého kraje pak na svém Facebooku komentoval takto: "Kdyby byla demoška za znerovnoprávnění žen či zákaz vepřového a piva, šli bysme se tomu postavit taky... jenže to se u nás neděje... my tu máme akorát nácky z Dělnické strany a šílenýho Vandase s projevem jak ze 30. let.

Zatím je to sranda, ale zlo je potřeba típnout hned ze startu nebo přeroste přes hlavu... ještě jednou díky všem, kdo se nebáli. Můžem si zapsat modrý puntík za dobrý skutek."

Jakmile nás policie propustila, Piráti se odebrali na plánovanou schůzi, byť se zpožděním. Večer, ve 21:30 h,  se ještě uskutečnil happening před hudebním klubem 15 minut, kde jsme si ještě jednou připomněli, proč  bylo důležité vyjádřit nesouhlas. Během koncertu kapely Session se zaplnil podpisy arch s  textem: "Dne 31. 10. 2015 proběhla v Olomouci demonstrace dělnické mládeže, mládežnické organizace soudem zrušené dělnické strany. Vidíme riziko fanatického nacionalismu i historické paralely, a proto jsme nemohli jen nečinně přihlížet. S pomocí důvtipu a humoru jsme dali najevo svůj nesouhlas. Mementem budiž tento vzkaz: My níže podepsaní se stavíme proti těmto veřejným projevům rasové a náboženské nenávisti a tuto listinu posíláme v lahvi po řece Moravě pro budoucí generace či náhodného trosečníka. Pokud tuto láhev najde v moři některý z těch, kdož utíkají před válkou, nechť je pro něj znamením, že u nás v ČR a tedy i v Olomouci jsou lidé, kteří náboženskou nenávist odsuzují a naopak prosazují mezilidskou toleranci, porozumění a vzájemnou pomoc."

Během pokračujícího koncertu byla od kapel projevována podpora těm, kdo se blokace a protidemonstrace zúčastnili. Což byla příjemná tečka za tímto náročným dnem.

Jen pro pořádek doplňujeme i [pirátské stanovisko k vlně uprchlíků](https://www.pirati.cz/stanoviska/piratske_stanovisko_k_vlne_uprchliku_-_jednotne_azylove_rizeni_v_evrope_plan_na_integraci_uprchliku_v_cesku).

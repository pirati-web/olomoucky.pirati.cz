---
layout: post
category: CLANKY
title: Piráti vyhlásili Hranicím parley
date: 2018-05-01
tags: 
- hranicko
author: Hynek Kliment
image: articles/2018/2018-05-01-pirati-vyhlasili-hranicim-parley.jpg   #751x422 pixelu
---
Hranice, 1. 5. 2018 - V sobotu 28. dubna se jinak poklidné náměstí v Hranicích probralo z letargie a zažilo doposud velmi neobvyklou událost. Masarykovo náměstí se totiž proměnilo ve veřejné diskusní fórum, které uspořádali Piráti Olomouckého kraje společně s přípravným výborem Pirátů v Hranicích.

Asi se vám nyní honí hlavou otázky jako *„co to je veřejné fórum“*, *„proč jsme to pořádali“*, „co pohledávají Piráti v Hranicích“ apod. Odpověď je jednoduchá – město Hranice není pod kontrolou občanů a Piráti přichází tento status quo změnit. Občané Hranic nám jistě dají za pravdu, že jejich společenská angažovanost začíná a končí ve volební místnosti. Následující čtyři roky se pak mohou jen domýšlet, kam mizí finanční prostředky města, když se nikde kolem neprojeví žádné výsledky.

Piráti přichází do Hranic, aby zbořili staré zavedené pořádky a dali občanům nazpět právo spolurozhodovat o svém městě. Začali jsme tím, že jsme ukázali, jak snadno lze projevit zájem a zapojit se do debaty o místním dění. Schůzi hranických Pirátů jsme neudělali za zavřenými dveřmi, abychom rozhodovali *„o vás bez vás“*, ale uspořádali jsme ji na Masarykově náměstí, kam mohli lidé svobodně přijít a vyjádřit svůj názor. Ve stejném duchu budeme pokračovat i s dalšími pravidelnými veřejnými akcemi, kde budeme projednávat demokratické změny správy Hranic, představíme kandidáty Pirátů do zastupitelstva a seznámíme vás s možnostmi, jak se podílet na řízení města. Ve veřejném fóru hranických Pirátů se setkáte s lidmi různých profesí, studenty, poslancem Parlamentu ČR Vojtou Pikalem a dalšími zkušenými Piráty bojujícími za práva občanů.

Vy, občané Hranic, jste ti, kdo mají *„právo parley“*, to znamená právo otevřeně jednat o svém městě. Piráti přichází do Hranic pouze jako silná, nekompromisní a nezkorumpovaná strana, která za vás právo parley vyhlásí, pomůže vám vystoupit ze zavedené letargie a zapojí vás aktivně do rozhodovacího procesu o zdravém fungování města.

Přijďte na další veřejné fórum Pirátů a řekněte nahlas, co se vám v Hranicích líbí a naopak co byste rádi změnili. Další parley hranických Pirátů na Masarykově náměstí se koná již za týden, v pondělí 7. května.

Vaši hraničtí Piráti

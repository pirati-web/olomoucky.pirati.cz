---
layout: post
category: CLANKY
title: Možné problémy koalice v Olomouci!
date: 2018-10-17
tags: 
- olomouc
author: Mediální odbor
image: assets/img/articles/2018/2018-10-17-mozne-problemy-koalice-v-olomouci.jpg  #751x422 pixelu
---
Olomouc, 17. 10. 2018 - Dne 16. 10. 2018 bylo završeno povolební vyjednávání – ANO, ODS, KDU-ČSL a SpOLečně podepsali koaliční smlouvu a my míříme do opozice.

Máme však vážné obavy týkající se možných potíží vzniklé koalice:

Programové prohlášení chystá koalice zveřejnit až v lednu. Vzhledem k názorovým rozporům v programech jednotlivých stran si myslíme, že se programové prohlášení mělo schválit co nejdříve. Není nám jasné, zda mají členové koalice vyjasněny palčivé otázky, které rezonovaly veřejným prostorem před volbami (např. primát autodopravy vs. veřejné dopravy a cyklodopravy v Olomouci, velmi aktuální otázky týkající se stavby Šantovka Tower nebo východní tangenty a mnoho dalších). Rozpočet na příští rok se bude schvalovat podle not minulé Rady, slibovaná změna tedy jistě nepřijde dříve než v roce 2020.

Náměstek primátora Matouš Pelikán bude mít pod sebou tolik agend jako dva náměstci, z čehož vyplývá, že se nebude moci věnovat z našeho pohledu klíčovému resortu SmartCity naplno. U některých uvolněných radních to naopak vypadá spíše na poloviční úvazek (např. paní Záleská a pan Konečný).

Považujeme za zarážející, že je pan poslanec Milan Feranec zároveň členem Rady města Olomouce. Kromě samozřejmé kumulace funkcí pana Ferance to znamená, že bude Olomouc pod přímým vlivem celostátního vedení hnutí ANO. Olomouc není dceřiná firma Andreje Babiše.

Rozdělení některých rezortů je podle nás nešťastné. Například sociální služby a bytová politika spolu úzce souvisejí, jsou však rozděleny mezi dva radní. Naopak kultura a životní prostředí spolu příliš nesouvisejí, a přesto je bude mít pod sebou jeden náměstek.

Dále je dle našeho názoru pan Hekela, bývalý ředitel divadla a budoucí náměstek pro kulturu a životní prostředí, v paradoxní situaci, kdy bude rozhodovat o instituci, kterou sám donedávna vedl. Obáváme se, aby novému řediteli divadla příliš nemluvil do jeho plánů a vizí. Navíc vzhledem k jeho vazbám na bývalé působiště může docházet k oprávněnému podezření, že je ve střetu zájmů a že upřednostňuje právě Moravské divadlo na úkor ostatních divadel či městských souborů.

Nicméně přejeme koalici hodně úspěchů – Piráti a Starostové budou důslednou opozicí, ale rádi kdykoliv nabídnou svou pomoc a know-how. Pro prospěch města Olomouce a jeho občanů.

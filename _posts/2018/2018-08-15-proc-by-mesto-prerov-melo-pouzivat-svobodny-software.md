---
layout: post
category: CLANKY
title: Proč by město Přerov mělo používat svobodný software
date: 2018-08-15
tags: 
- přerov
author: Pepa Zgola
image: articles/2018/2018-08-15-proc-by-mesto-prerov-melo-pouzivat-svobodny-software.jpg  #751x422 pixelu
---
V pirátském volebním programu najdeme mnoho míst, v nichž se píše o nutnosti využívat ve větší míře tzv. svobodný software ve státní správě a samosprávě. Co je tedy svobodný software a jak může pozitivně ovlivnit softwarovou nesvobodu našeho města?

Svobodný software je software, který uživatelé mohou používat k libovolnému účelu, kopírovat, distribuovat, studovat a měnit. Jde tedy o otázku volnosti, nikoli ceny. Naproti tomu software, který používá převážně naše město, některou ze svobod postrádá. Jde o tzv. proprietární software. 

Pojďme tedy od teorie ke konkrétním příkladům praxe města Přerova. Pro všechny níže uvedené příklady jsou typické vysoké náklady na softwarové licence a závislost na konkrétním dodavateli softwarového řešení:

Jako první příklad slouží oficiální web města, který je vytvořen v komerčním redakčním systému Public4u. Ten je ve světě naprosto neznámý a ani u nás není příliš využívaný. Aby se od něj město „osvobodilo,“ muselo by vynaložit nemalou investici do migrace databáze. Dle názoru Pirátů se však do svobody vyplatí investovat, zvlášť když to městu z dlouhodobého hlediska přinese zisk v podobě nižších nákladů a vyšší kvality. Dobrým příkladem je např. web Prahy 7 založený na svobodném a špičkovém Wordpressu (nejpoužívanější redakční systém ve světě i v Česku) nebo třeba svobodný Drupal, který používá úřad amerického prezidenta - Bílý dům.

Dalším ne příliš hospodárným řešením je Kancelářský balík a poštovní klient - balík Microsoft Office. Jde v podstatě o monokulturu, která ovládá nejedno české město a státní správu. I zde řešení existuje a nemusíme chodit daleko. Příkladem je třeba ÚMČ Praha–Velká Chuchle či blízký Grygov nebo ještě bližší ZŠ Přerov, U Tenisu 4. Využívají svobodný software: balík LibreOffice, poštovní klient Mozilla Thunderbird. 

Serverům města a příspěvkových organizací zřizovaných městem dominuje monokultura Microsoft server – nákladný, licencovaný software. Město se může této závislosti zbavit a využívat stabilní, bezpečnou a rychlou platformu, jíž je Linux. Je to svobodný software, který obslouží Windows stanice i linuxové stanice. Kvality tohoto systému dokládají masivní migrace z Windows serveru na Linux server - např. v oblasti školství: v roce 2008 přešlo na Linux francouzské Ministerstvo školství, v roce 2015 zavedla tento software většina vysokých škol ve městě Tallinu v Estonsku a rovněž v naší zemi běží více než 75% serverů všech veřejných škol na Linuxu. 

Používání svobodného softwaru zabrání odvádění veřejných financí za licence do rukou nadnárodních korporací a  firem, nabízejících předražené služby k proprietárnímu software. Profitovat bude občan a město.

Přerov na své cestě k softwarové svobodě nemusí být sám: Spolek Otevřená města sdružuje města, která podporují a zavádí svobodný software na svých radnicích. Piráti podporují členství města Přerova v tomto spolku.

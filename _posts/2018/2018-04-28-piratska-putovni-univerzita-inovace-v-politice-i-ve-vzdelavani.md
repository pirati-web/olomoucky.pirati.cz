---
layout: post
category: CLANKY
title: "Pirátská putovní univerzita: Inovace v politice i ve vzdělávání"
date: 2018-04-28
tags: 
- picolo
author: Tomáš Svoboda
image: assets/img/articles/2018/2018-04-28-piratska-putovni-univerzita-inovace-v-politice-i-ve-vzdelavani.jpg   #751x422 pixelu
---
Olomouc, 28. 4. 2018 - Pirátská putovní univerzita začíná fungovat také v Olomouci. Od 9.5. 2018, v Picolu, ulice 8. května 5. Projekt lze označit jako *„svobodná a otevřená univerzita budovaná zdola“*. Dobré řešení se mnohdy vyjeví až poté, co o sebe křísnou velmi různorodé myšlenky. Právě takové tvůrčí a nepředpojaté prostředí, které pak může odvážně otevírat nové myšlenkové obzory, takové chce Pirátská putovní univerzita vytvářet a kultivovat.

*Pokud nenávidíte násilí a nevěříte politice, zbývá jediný lék: vzdělání. (George Orwell)*

Přijde totiž doba, kdy také české školství se bude muset probudit do 21. století. Jako Pirátská strana máme pravidlo, že dřív než budeme zavádět něco v politice, chceme si většinu věcí otestovat v praxi, ať už na sobě nebo v každodenním životě. Ne nadarmo v našem programu stojí, že *„Podporujeme svobodnou volbu vzdělávací cesty. Prosazujeme rozmanitý vzdělávací systém, kde si každý může vybrat tu nejvhodnější školu i způsob výuky, a dosáhnout tak maxima svého potenciálu.“*

Proč vlastně *„univerzita“*? Je užití tohoto vznešeného slova na místě? Rozhodně ano. Slovo univerzita, latinský výraz universitas, znamená *„sdružení, jednota“*. Univerzita, která tehdy vznikla z potřeby prosazovat a chránit akademickou svobodu bádání a předávání znalostí mladším zájemcům. O tuto svobodu dnes akademický svět do značné míry přichází, protože akademici tráví víc a víc času soutěžením o granty, jsou pod tlakem kultury auditu a čím dál narůstající byrokracie, která se snaží za každou cenu měřit akademický či vědecký výkon. Chceme tedy pro vzdělání opět vytvořit skutečně svobodný prostor.

**Open source univerzita.**

I když je současný svět překotný, chaotický a mnohovrstevnatý, jako politická strana aspirující na dobrou správu země nutně musíme poznávat svět kolem sebe jako to, co je *„uspořádané, přehledné“*. A neplatí to jen pro nás. Univerzita proto usiluje o smysluplnou a interdisciplinární syntézu poznatků.

Osnovy studijního oboru jsou flexibilní podle časových možností i schopností jednotlivců. Dáme vám příležitost vystudovat třeba i *„obor“*, který zatím žádná česká univerzita nenabízí a nebo uskutečnit výzkum, jemuž se v České republice zatím nikdo nevěnuje. Rigorózní přístup a vědecká metoda jako ve skutečné akademické instituci je pro nás samozřejmě ideální meta, k níž směřujeme. Naše cesta je *„agilní“*, jako snad všechno pirátské. Už dnes je z čeho vybírat, nabízíme 63 jednotlivých přednášek.

První, úvodní díl se jmenuje **Pirátská putovní univerzita - představení projektu**. Bude to o naší vizi a dozvíte se odpovědi na následující otázky. Pro koho je určena Pirátská putovní univerzita? Proč inovovat vzdělávání i politiku současně aneb politika jako veřejné kognitivní pole? Jaký děláme výzkum? Jaké jsou tři hlavní výzkumné otázky? Jak s námi studovat, jak se stát lektorem, jaké kurzy/přednášky/pracovní dílny či besedy nabízíme? S kým spolupracujeme?

Na shledanou, těšíme se na Vás 9. 5. 2018 v 18 hodin v Picolu.

Miluš Kotisová, Tomáš Svoboda

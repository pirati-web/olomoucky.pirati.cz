---
layout: post
category: CLANKY
title: Olomoučtí Piráti uklízeli Čechovy sady
date: 2018-04-08
tags: 
- olomouc
author: Jan Bednařík
image: articles/2018/2018-04-08-uklidme-cesko-olomouc.jpg   #751x422 pixelu
---
Piráti a příznivci z Olomouce se 7. dubna opět zapojili do akce [Ukliďme Česko](http://www.uklidmecesko.cz). Lokalitou pro úklid byly Čechovy sady, kde se po roztání sněhu a jarní prořezávce dřevin staly odpadky pod keři nepěknou dominantou porostu. Během pár hodin se dobrovolným sběračům podařilo uklidit zhruba 100kg odpadu.

Trasa úklidu započala u Památníku Rudé armády v Čechových sadech. Přilehlé křoviny účastníky záhy ubezpečily, že lokalitu zvolili dobře. Pytle s odpadky se začaly rychle plnit, a kyblík na nebezpečný odpad nestíhal kolovat mezi místy nálezů injekčních stříkaček. Těch bylo nalezeno asi 17, z toho některé s nekrytými jehlami.

Množství odpadků poházených všude okolo bylo překvapením. V polovině akce bylo jasné, že celý park se během pár hodin uklidit nedá, a ani na to nevystačí rychle se tenčící zásoba pytlů na odpad. Proto došlo k postupnému přesunu trasy k porostům podél Krapkovy ulice, až k dětskému hřišti. V přilehlém křoví dětského hřiště byl nalezen “poklad” ve formě desítek prázdných plácaček od alkoholu.

Necelá třicítka dobrovolníků v Čechových sadech nasbírala více než 60 pytlů s odpadky, které byly odvezeny do sběrných dvorů. Bohužel, odpadu se tam povaluje možná ještě jednou tolik. Akce jako [Ukliďme Česko](http://www.uklidmecesko.cz) by stálo za to pořádat několikrát do roka.

[Album fotografií](https://www.facebook.com/pg/piratiOlomouc/photos/?tab=album&album_id=777064672504224) z akce naleznete na Facebooku [Pirátů Olomouc](https://www.facebook.com/piratiOlomouc/).

---
layout: post
category: CLANKY
title: V Majetíně a Brodku u Přerova proběhla ustavující zasedání zastupitelstev
date: 2018-11-07
tags: 
- pirátská-tvrz
author: Mediální odbor
image: assets/img/articles/2018/2018-11-07-v-majetine-a-brodku-u-prerova-probehla-ustavujici-zasedani-zastupitelstev.jpg  #751x422 pixelu
---

V Majetíně proběhlo ustavující zasedání ve čtvrtek 1. listopadu 2018. V Brodku u Přerova proběhlo ustavující zasedání zastupitelstva již v pondělí 22. října 2018.

V Majetíně zasedání proběhlo v místní sokolovně. Zúčastnilo se ho všech devět zvolených členů, včetně dvou Pirátských zastupitelů Martina Šmídy a Pavly Studené. Většinou se hlasovalo konsenzuálně, dle předpokladů, a tak, jak se domluvilo na neveřejné poradě, která zasedání o několik dní předcházela. Členkou kontrolního výboru byla zvolena pirátská zastupitelka Pavla Studená, ve finančním výboru byl potvrzen náš nominant Jaroslav Konečný, který ve volbách díky preferenčním hlasům přeskočil z posledního místa kandidátky na pozici prvního náhradníka.

Jedinou změnou bylo předpokládané členství Martina Šmídy ve školské a kulturní komisi, jehož účast v této oblasti byla staronovou starostkou na poslední chvíli zamítnuta. Martin Šmída tedy vyjádřil zájem zapojit se do komise sociální, ale ani to nebylo akceptováno. Byl tedy nakonec zvolen do komise stavební, kde působí i dosavadní předseda této komise, Lubomír Šmída, Martinův otec a nominant Pirátů, ale především člověk s vysokou úrovní odbornosti a velkou zkušeností z praxe. Bohužel je nyní pouze řadovým členem a předsedou stavební komise je neúspěšný kandidát z kandidátky nezávislých Květoslav Zaoral. První schůzka stavební komise je plánována na 14. 11. 2018.

Jinak celé zasedání proběhlo standardně. Všichni zastupitelé složili slib a probrali všechny body jednání. V diskuzi Martin Šmída poděkoval voličům za důvěru a za Piráty přijal roli konstruktivní opozice s důrazem na slovo "konstruktivní" a vyjádřil naději, že se během onoho čtyřletého volebního období podaří prosadit i některé body z pirátského programu. 

V Brodku u Přerova proběhlo zasedání v zasedací místnosti úřadu městyse. Zúčastnění byli taktéž všichni zvolení členové, a to včetně naší pirátské zastupitelky Pavlíny Procházkové. 

Na neveřejné poradě pár dní před ustavujícím zastupitelstvem bylo starostou deklarováno, že funkce již jsou rozdělené vzhledem k výsledku voleb (11 zastupitelů z 15 z jeho kandidátky ) a že nám nabízejí místa v kontrolním výboru. Taktéž bylo oznámeno, že se pravděpodobně zruší kulturně-sportovní komise, s čímž jsme nesouhlasili, jelikož férová a rovnocenná podpora kultury a kulturních spolků byla jednou z našich priorit. Hlavní argument pro její zrušení je dle starosty její minulá nefunkčnost a neaktivita, což je však právě to, co bychom rádi změnili a Pavlína Procházková by to jistě zvládla. Starosta si všechny naše návrhy a připomínky zapsal a bylo nám přislíbeno, že na zasedání rady městyse, jenž se konal týden po prvním zasedání zastupitelstva, by se měly mimo jiné řešit právě komise a jejich složení, takže se budou zabývat i zachováním kulturně-sportovní komise.

Rada městyse zasedala o týden později, v pondělí 29. října 2018. Ovšem ani do dnešního dne neznáme výsledek a není z ní žádný výstup. Starosta čerpá dovolenou. Takto si skutečně férové a transparentní jednání nepředstavujeme. 

Jak je v Pirátské straně dobrým zvykem, po komunálních volbách rezignuje místní předsednictvo aby si ověřilo u členů, zda má i nadále důvěru. V rámci této dobré tradice rezignovalo i předsednictvo Pirátské Tvrze, a tak v neděli 4. listopadu 2018 v Brodku u Přerova proběhla veřejná schůze našeho místního sdružení.

Přijali jsme v našich řadách první členku a následně volili nové předsednictvo. Ve volbě předsedy  uspěl Radim Studený před Vladimírem Kubalou. Do pozic místopředsedů pak byli zvoleni Radek Vojtek a Jan Koutný. Všem členům místního sdružení, členům předsednictva a pirátským zastupitelům přejeme mnoho úspěchů v další práci.

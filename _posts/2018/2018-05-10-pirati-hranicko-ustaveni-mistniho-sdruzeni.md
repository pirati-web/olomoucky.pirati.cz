---
layout: post
category: CLANKY
title: "Piráti Hranicko: Ustavení místního sdružení"
date: 2018-05-10
tags: 
- hranicko
author: Hynek Kliment
image: articles/2018/2018-05-10-pirati-hranicko-ustaveni-mistniho-sdruzeni.jpg   #751x422 pixelu
---
Hranice, 10. 5. 2018 - V pondělí 7. května Piráti znovu usedli v Hranicích na Moravě na Masarykově náměstí, aby oficiálně založili místní sdružení Piráti Hranicko. Této příležitosti využili i k diskusi s lidmi o efektivním řízení města.

Řízení první schůze se ujal náš poslanec Vojtěch Pikal, který se i jako rodák z nedalekých Drahotuš stal hostujícím členem právě vznikajícího MS. Předsedou byl zvolen Hynek Kliment, jehož pravou rukou bude místopředsedkyně Lucie Schwarzová a levou rukou Alena Dvořáková. I přes všechny formality související se zakládáním místního sdružení Piráti neopomněli dát dostatečný prostor veřejné debatě s občany Hranic, aby z jejich názorů čerpali podněty pro sestavení volebního programu, který bude vstřícný nejenom k demokratickým zásadám Pirátů, ale i skutečným potřebám občanů. Na předešlém setkání bylo vyhlášeno Hranicím parley, což přeneseně z námořního práva znamená vyjednávání, a vyjednáváním je v jazyce Pirátů myšleno svobodné, veřejné fórum. Proto budou Piráti v Hranicích i nadále pořádat tato veřejná diskusní fóra, aby dali každému občanovi možnost podílet se na vzhledu a fungování svého města. Piráti budou za čtyři měsíce kandidovat ve volbách do zastupitelstva města Hranice a během těchto čtyř měsíců vynaloží veškeré úsilí na to, aby přesvědčili své voliče a všechny zodpovědné občany Hranic, že je možné spravovat město společně.

Aby podpořili svá slova a přesvědčili občany Hranic, že to myslí vážně, připravili Piráti další veřejnou akci, která proběhne již za týden a nese název NA PIVO S POSLANCEM. Každý občan může přijít posedět a osobně si popovídat s poslancem Parlamentu ČR Vojtěchem Pikalem o fungování státu, kraje i svého města.

Jak vyplývá z názvu, do dikce Pirátů Hranicko spadá nejenom město Hranice, ale i Lipník nad Bečvou, Teplice nad Bečvou, Černotín, Drahotuše, Bělotín a další obce ORP Hranice a Lipník.
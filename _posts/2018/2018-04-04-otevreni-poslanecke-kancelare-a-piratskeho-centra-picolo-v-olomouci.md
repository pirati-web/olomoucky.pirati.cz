---
layout: post
category: CLANKY
title: Piráti otevřeli další regionální centrum. Olomoucké Picolo je zároveň kanceláří místopředsedy Sněmovny Vojtěcha Pikala
date: 2018-04-04
tags: 
- picolo
author: XOLK
image: assets/img/articles/2018/2018-04-04-otevreni-poslanecke-kancelare-a-piratskeho-centra-picolo-v-olomouci.jpg   #751x422 pixelu
---
Olomouc, 4. dubna 2018 – Pirátský místopředseda Sněmovny Vojtěch Pikal v úterý slavnostně otevřel svou regionální poslaneckou kancelář v Olomouci. Spolu s kanceláří bylo otevřeno i místní pirátské centrum, zvané Picolo – multifunkční prostor zřízený pro společné působení Pirátů i pro místní akce pořádané občany. První debata se uskutečnila hned v rámci otevření centra, a to na téma Ústavy ČR.

Místopředseda Sněmovny Pikal bude v regionální kanceláři přítomen každé liché pondělí od 9 do 13 hodin. V sudé týdny jej zastoupí jeho asistentka Nela Chudová. Včerejšího setkání se zúčastnili příznivci Pirátské strany, pozvání přijali i hosté z ostatních politických stran z regionu. Speciálně složenou znělku pro otevření kanceláře složil člen olomouckého pirátského sdružení Antonín Štěpán. 

Součástí slavnostního otevření byla i diskuse nazvaná Změny Ústavy, jejich důvody a úskalí, kterou mohli lidé sledovat i online. Záznam otevření kanceláře i následné debaty lze zhlédnout na facebookové stránce Piráti Olomoucký kraj. Pozvání do přibližně dvouhodinové debaty přijali hosté doc. PhDr. Tomáš Lebeda, Ph.D., RNDr. Otakar Vychodil, JUDr. Maxim Tomoszek, Ph.D. a poslanec Bc. Vojtěch Pikal. Debatu moderovala paní Mgr. Alena Navrátilová. 

Centrum Picolo a poslaneckou kancelář najdete v Olomouci na ulici [ulici 8. května 522/5](https://www.google.com/maps?q=8.+kv%C4%9Btna+522/5+Olomouc&entry=gmail&source=g). Na zdejší pracoviště se lze obrátit s dotazy, návrhy a připomínkami, prostor slouží i jako místo k práci či posezení. Lze zde uspořádat i vlastní přednášku, využít kameru a streamovat přímo na svůj nebo náš YouTube kanál. 

Velké speciální poděkování patří architektovi Ondřeji Spustovi ze studia [MASPARTI](http://masparti.com/) za skvělý návrh designu prostoru a panu Milanovi Janáčkovi z ART-ECO Group za kompletní realizaci a výrobu veškerého vybavení. Děkujeme za Vaše nadšení a skvělou práci.

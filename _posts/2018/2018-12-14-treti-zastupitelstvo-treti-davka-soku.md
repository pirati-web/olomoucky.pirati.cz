---
layout: post
category: CLANKY
title: Třetí zastupitelstvo, třetí dávka šoku
date: 2018-12-14
tags: 
- přerov
author: Mediální odbor
image: articles/2018/2018-12-14-treti-zastupitelstvo-treti-davka-soku.jpg  #751x422 pixelu
---
Přerov, 14. 12. 2018 - V pondělí 10. prosince se konalo třetí a zároveň letos poslední jednání zastupitelstva města Přerova. Koalice ANO + ODS + (KDU-ČSL + TOP09) nás nepřestává šokovat. Největší kauzou byla pochopitelně obžaloba Marka Dostála (ODS), který již ve čtvrtek avizoval všem médiím, že ukončuje své členství v radě. Muže ovšem dělají činy, nikoli slova, a proto je zarážející, že tolik proklamované čtvrteční vzdání se funkce v pátek na jednání rady města neplatilo a Marek Dostál se jí běžně zúčastnil a hlasoval. Svou funkci složil až v pondělí. Společně pro Přerov a Piráti u trestně obžalovaných politiků vždy požadují odstoupení z výkonných funkcí tak, aby měli prostor se obhájit a nesnižovali tak důvěru v politiky obecně. Na základě nových skutečností, které na jednání zastupitelstva města přednesl Ing. Antonín Prachař (STAN), je však na místě, aby zastupitel Dostál zvážil své setrvání v zastupitelstvu města vůbec: je autorem podání na Krajský úřad, které mohlo zapříčinit konec akce opravy Dluhonských mostů – takto se pomáhá městu? Nadto, při uvážení všech lhůt, musel o svém obvinění z trestného činu vědět ještě před volbami a voliče o tom neinformoval. Je toto zastupitel, kterého voliči chtějí?

Dalším klíčovým bodem jednání zastupitelstva byla výše poplatku za odpady, kdy koalice schválila navýšení na 700 Kč/rok na osobu. Je třeba si přiznat na rovinu, že odpadu produkujeme příliš mnoho a cestou není jeho recyklace, ale omezování vzniku. Proto je smutné, že město není schopno jít příkladem a omezit například jednorázové kalíšky na vánočních trzích nebo podávat kohoutkovou vodu v karafách namísto nápojů v PET lahvích, jak ještě během funkčního období požadoval náš bývalý radní Jan Horký.

Nejdůležitější bylo však schválení rozpočtu města na rok 2019, který jsme s některými výhradami podpořili. Šlo například o částkou malou, ale dopadem významnou položku, na kterou upozornila naše zastupitelka Helena Netopilová: „Nákup herbicidů za 300 tisíc korun. To vydá na více než 200 litrů těchto jedů, které budou v příštím roce aplikovány v ulicích města, jeho místních částech nebo po lesích.“ V rámci práce v komisi životního prostředí se zaměříme i na tuto problematiku.

Již na tomto zastupitelstvu se projevila absence Výboru pro rozvoj a urbanismus, kdy se diskutovalo o možnosti výstavby parkovacího domu v blízkosti evangelického kostela na ulici Čapky Drahlovského. Rádi bychom zadali výboru úkol tuto myšlenku prověřit, ale protože výbor odmítla koalice zřídit, budeme se muset této i dalším otázkám věnovat sami. Anebo se k nám můžete zastavit a probrat toto téma či jakékoliv jiné s námi.

Na závěr jednání byl za Společně pro Přerov a Piráty zvolen Mgr. Jan Flašar do finančního výboru a JUDr. Vladimír Puchalský do kontrolního. Ostatní komise zůstávají zatím pouze na papíře.
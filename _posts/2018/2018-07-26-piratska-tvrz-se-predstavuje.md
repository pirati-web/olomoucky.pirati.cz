---
layout: post
category: CLANKY
title: Pirátská Tvrz se představuje
date: 2018-07-31
tags: 
- pirátská-tvrz
author: Martin Šmída
image: articles/2018/2018-07-31-piratska-tvrz-se-predstavuje.jpg   #751x422 pixelu
---
Někteří novináři rádi tvrdí, že Piráti jsou strana jen pro mladé a vzdělané městské liberály, ideálně někde ze západní části naší republiky. A my prostě rádi boříme předsudky, takže jsme  už v roce 2013 založili venkovské místní sdružení Pirátská tvrz, a to v samém srdci Moravy, na pomezí okresů Olomouc, Přerov a Prostějov. Za centrum tohoto sdružení by se dala považovat obec Majetín s tisíci obyvateli, kde Piráti už 4 roky mají svého zástupce v zastupitelstvu. Neméně důležitý je však i městys Brodek u Přerova, kde probíhá také mnoho aktivit.

Dobrovolnictví a snahy mladých lidí o zkvalitnění veřejného prostoru, to je hlavní poznávací znamení tohoto uskupení. Za tu dobu, co tady Piráti operují, se podařilo mnoho dobrého. Začalo to úspěšnou petiční akcí za záchranu lipové aleje v Brodku, pokračovalo několika úklidy černých skládek v rámci akce Ukliďme Česko, dobrovolnickou opravou zanedbané lavičky, nátěrem rezavého mostu, brigádami na zprovoznění sportovišť a končí třeba pořádáním kulturních akcí a hudebních festivalů či sportovních (a karetních) turnajů. Také se zapojujeme do obecních akcí, a tak reprezentujeme Pirátskou Tvrz i při tradičním Kácení máje nebo hodové Neckiádě. Loni jsme spolupořádali i akci pro děti zvanou Indiánský běh. Zkrátka přispíváme, jak nejlíp dovedeme.

V zastupitelstvu zase Piráti zabojovali o vznik transparentního účtu, umožnění vyjádření občanů k různým problematikám skrze dotazník nebo prodloužení otevírací doby dětského hřiště. V redakční radě bojujeme proti cenzuře. Podpořili jsme upgrade webových stránek i zavedení informačního SMS systému. Abychom prosadili víc, musíme mít větší sílu v zastupitelstvu, proto i letos kandidujeme jak v Majetíně, tak v Brodku u Přerova. A snad dokážeme, že i na moravském venkově žijí inteligentní svobodomyslní lidé, kterým záleží na budoucnosti, a skrze Piráty tak podpoří svou představu o kvalitě života na venkově. 
---
layout: post
category: CLANKY
title: Piráti dobývají Šumpersko
date: 2017-12-30
tags: 
- šumpersko
author: Michal Hlaváč
image: articles/2017/2017-12-30-pirati-dobyvaji-sumpersko.jpg   #751x422 pixelu
---
Šumpersko – Česká pirátská strana po úspěchu v parlamentních volbách chce uspět i na komunální úrovni. To je úkolem pro nově vzniklé sdružení. Zatím čtyřčlenná skupina operuje v oblasti od Jeseníku po Mohelnici. Jejím cílem je ovládnout komunální volby v příštím roce v Zábřehu na Moravě a Šumperku, největších městech regionu.

Pirátské sdružení Šumpersko vzniklo na první ustavující schůzi v září v Zábřehu. Předsedou uskupení je Lubomír Vlček, obchodně projektový manager, který má na starosti problematiku Šumperka. První místopředseda Marek Blaha, který má hlavní pole působnosti v Zábřehu, pracuje jako inspektor distribuce tiskovin. Michael Šmíd, absolvent dopravní fakulty ČVUT v Praze, zastává funkci druhého místopředsedy a společně s Lubomírem Vlčkem působí v Šumperku. „Aktuálně pracuji na vytvoření marketingového plánu pro komunální volby a konzultuji návrhy místního předsednictva,“ popisuje svou funkci Lukáš Adam, nejnovější člen sdružení a student marketingu na ekonomické fakultě Vysoké školy báňské.

Volby do obecních zastupitelstev jsou v současné době hlavním cílem šumperského sdružení. „Pro město Šumperk a Zábřeh jsme si vytyčili metu patnáct procent volebního výsledku. Tato hodnota vychází z realistického pohledu na aktuální potřeby občanů. Pirátská strana se stává jedinou silnou stranou, která vyznává liberalismus jako základ svobody,“ říká Lubomír Vlček. K tomuto výsledku mají Pirátům pomoci každoměsíční schůze, různé akce pro veřejnost a také nábor nových členů. Do svých řad přijímají zkušené lidi, ochotné tvrdě pracovat. Zásadním klíčem k úspěchu bude nalezení nosného tématu k volbám, které bude naplňovat reálné potřeby občanů.

---
layout: post
category: CLANKY
title: Rozhovor s Martinem Šmídou nejen o volbách a o MS Pirátská Tvrz
date: 2017-11-27-08T08:29:00+01:00  
tags: piratska-tvrz
author: Radek Vojtek
image: assets/img/articles/2017/2017-11-27-rozhovor_s_martinem_smidou.jpg   #751x422 pixelu
---
Přinášíme rozhovor s Martinem Šmídou, toho času 2. místopředsedou České Pirátské strany, která v parlamentních volbách získala od voličů takřka 11% hlasů.

**Ahoj Martine. Takže máme za sebou nedávné volby do Poslanecké sněmovny Parlamentu ČR, jenž dopadly pro Piráty doposud nejvyšším výsledkem v historii a jak tedy obecně panuje spokojenost a náhled na výsledek voleb z pirátského pohledu?**

Ahoj Radku, výsledek zcela předčil mé očekávání. Náš cíl sice byl 10% a usilovali jsme o něj, ale stejně jsme mnozí prostě jen doufali, že překročíme aspoň těch 5. To, že jsme získali takřka 11% a jsme třetí nejsilnější stranou v ČR, je úžasný úspěch. A dneska se kaju, že jsem voliče podceňoval. Jsem rád, že mladí k volbám nakonec přece jen přišli a vyjádřili svůj názor. Jde ostatně o jejich budoucnost, že jo. Taky stojí za zmínku, že jsme se tímto výsledkem stali nejsilnější Pirátskou stranou z celého mezinárodního pirátského hnutí a předčili tak i Piráty z Islandu, Švédska i Německa.

Na facebooku jsi psal, že volbami to nekončí, nýbrž začíná.

Přesně tak, 9 let jsme dobrovolnicky makali, abychom se dostali na tuhle startovní čáru. A i když jsme už dřív zažívali úspěchy na komunální, krajské nebo senátní úrovni, tak teprve teď jsme získali skutečně silný mandát a velkou šanci ukázat, že ta politika jde dělat i jinak – férově a otevřeně. Budeme konstruktivní opozicí, budeme hlídat, upozorňovat a zveřejňovat. Zároveň věřím, že se nám podaří prosadit i body našeho programu, na kterých je shoda napříč politickým spektrem. Jsme připraveni. Někteří lidé v nás neměli přílišnou důvěru třeba kvůli neobvyklému názvu, nebo kvůli účesu předsedy. I těmhle pochybovačům teď chceme dokázat, že to bereme vážně a že jsme oprávněně novou nadějí pro českou politiku. Přitom jsme normální lidi, nejsme žádní papalášové a zlobbovaní páprdové, nejsme politická divize holdingu, nejsme ani zkostnatělý kolos typu ČSSD, KSČM nebo ODS. Jsme novou generací politiky, která chce pro Českou republiku více svobody, pokroku, vzdělání, inovací a inteligentních řešení pro 21. století. Doba se mění rychle, ale Piráti nezůstávají pozadu. Věřím, že to zvládneme a brzy se to začne ukazovat.

**Zúčastnil jsi se oslav po vyhlášení výsledků v Praze, někteří tě dokonce zahlédli v televizi. Můžeš nám přiblížit tamní atmosféru?**

Já mám rád oslavy a večírky všeho druhu, ale zažít tohle, to bylo opravdu něco. V životě jsem neviděl tolik novinářů pohromadě, jako když jsme naším pirátským autobusem přijížděli na volební štáb. Vývoj výsledků byl napínavější než mnohá sportovní utkání. Když jsme ke konci sčítání předběhli SPD Tomia Okamury, propukl jásot, který vlastně neskončil až do ranních hodin. Když už se vědělo, kdo je poslanec, musela se ta zvolená skupinka věnovat médiím. Jsem vlastně jediný z předsednictva Pirátů, kdo ve sněmovně dneska není, a tak i na tom volebním štábu na mě zbyl ten milý úkol, oslavovat s řadovými členy. Což s sebou nese zase jiná rizika, a tak jsem se snažil se kamerám spíš vyhýbat. No, očividně se nepodařilo, ale snad jsem tam žádnou ostudu nedělal. V tu chvíli to byla prostě párty. Jedna z nejlepších, co jsem zažil.

**V Olomouckém kraji byl lídrem kandidátky Vojta Pikal, ty jsi byl dvojka. Z Tvrze byli na kandidátské listině ještě i předseda a místopředseda MS Radim Studený a Radek Vojtek. Poslanecký mandát získal Vojta a ty jsi zvoleným prvním náhradníkem. Počítáš s variantou, že by ses teoreticky v tomto období do sněmovny ještě dostat mohl?**

Já jsem od začátku podporoval Vojtu Pikala, o pozici lídra jsem ani neusiloval. Pořadí za Vojtou se pak také volilo v primárních volbách, a tak se stalo, že jsem nakonec skončil na kandidátce hned jako druhý a druhé místo jsem pak potvrdil i ve volbách na preferenční hlasy. Ostatně, jsem zvyklý krýt Vojtovi záda, nejen na kandidátce, ale třeba i v předsednictvu a i během kampaně jsem to bral tak, že kampaňuju pro to, abychom do sněmovny dostali právě Vojtu. Jsem moc spokojen s tím, jak to dopadlo. Od dob, co Vojtu znám, tak si ho dokážu představit ve sněmovně a myslím, že tu práci bude dělat fakt dobře. Taky myslím, že ho to bude i velmi bavit, a tak nepředpokládám, že by se mohlo stát, že by svůj mandát opustil. Teoreticky sice může nějak onemocnět, což mu nepřeji, nebo třeba být zvolen do europarlamentu a pak bych ho tedy musel zastoupit a zvládl bych to, ale ta pravděpodobnost je velmi malá. Jsem klidný.

**Účastníš se i zasedání poslaneckého klubu? Jaká je tam atmosféra?**

To první zasedání se odehrálo hned v neděli po volbách. V poledne jsme sešli jakožto předsednictvo a odpoledne už se ustanovoval poslanecký klub. Je to teď našich 22 statečných, od kterých se očekává realizace pirátské politiky v praxi. Piráti vzbudili v lidech během předvolební kampaně velké naděje, takže bylo vidět, jak na ty naše zvolené poslance dolehla ta tíha zodpovědnosti. Většinu z nich znám osobně a jsou to dobří lidé, co mají znalosti, energii a upřímnou motivaci dělat tu politiku správně. Na dalším zasedání klubu se pak jednalo o nominacích do výborů a prioritách do vyjednávání. Jsem rád, že jsme se rozhodli usilovat o výbor veřejné správy, kde se řeší právě digitalizace a zpohodlnění komunikace s úřady, a také o výbor životního prostředí, neboť na tvorbě programu životního prostředí jsem se podílel a myslím, že je skvělý. Zajímavá situace byla při volbě našeho nominanta na místopředsedu sněmovny, kde byli zájemci dva. Celou dobu jsem podporoval nominaci Vojty Pikala, zatímco Ivan Bartoš na zasedání podpořil druhého kandidáta. Bylo to napínavé, ale v tajné volbě vyhrál Vojta a jsem za to moc rád.

**Aktuálně jsi 2. místopředsedou Pirátů a staronově i ve stejné funkci v Olomouckém kraji. Obecně jsou Piráti proti kumulaci funkcí a tzv. ,,trafikám“ jenž nejdou reálně sloučit, tak abys během 24 hodin stihl vykonávat třeba tři funkce na plno. Známe několik příkladů, a nemusíme chodit daleko, kdy si třeba politici nechávají funkce poslance i hejtmana a berou dva a více platů. Jak se na to díváš ty?**

Sběratele politických funkcí a platů komentovat není třeba, to si musí vyřešit oni sami se svým svědomím a svými voliči. Mě se teď taky sice nějaké funkce u Pirátů nakupily, ale nutno říct, že veškerou práci pro Piráty dělám už pět let zcela zdarma a dobrovolnicky a vždy mě to velmi bavilo a těšilo, nicméně teď už té práce bylo opravdu hodně, kampaň byla náročná a nikdy bych nechtěl, abych musel kvůli politice zanedbávat rodinu nebo práci na kompostárně, která mě živí. U Pirátů je dobrou zvyklostí, že po volbách předsednictvo rezignuje a ověřuje si důvěru členské základny. A domnívám se, že bych důvěru znovu získal, ale jsem už rozhodnutý, že mandát v předsednictvu teď obhajovat nebudu, a to ani v tom krajském. Právě z důvodu, abych se mohl zase víc věnovat ostatním věcem, třeba práci v místním sdružení Pirátská Tvrz a v majetínském zastupitelstvu. Ostatně, nemusím být místopředseda strany, abych mohl být užitečný. Nadále budu pomáhat třeba s hlavní pirátskou facebookovou stránkou a bude spousta práce i s upgradem strany, který zákonitě musí přijít. Nudit se tedy určitě nebudu, ale pozici třetího muže strany teď přenechám zase někomu dalšímu.

**Zmínil jsi kampaň, jak náročné to pro tebe bylo?**

Za tu dobu, co jsem u Pirátů, jsem zažil už několikero kampaní, ale takhle byla rozhodně nejlepší a pro mě osobně nejnáročnější. Za prvé jsem se na ní podílel, jakožto člen volebního výboru, který vybíral volebního manažera, volebního stratéga a řešil spoustu dalších věcí s volbami spojených. Za druhé jsem se jí účastnil jako dobrovolník přímo tady u nás v Olomouckém kraji. Rozdávali jsme noviny, lepili plakáty, organizovali akce na náměstích a v klubech, kterých se účastnil třeba i zpěvák MessenJah, který nás navštívil už na Kytary In Majetín. Taky jsme projeli celý kraj naším pomalovaným vězeňským autobusem, který se během kampaně ukázal v Majetíně dokonce dvakrát, poprvé při Kytarách a podruhé při kampaňové jízdě svobody „Pirátským busem napříč republikou“. Takže náročné to bylo velmi, ale většinou to byla velká zábava a ten výsledek za to stojí. A jsem rád, že se zapojilo i místní sdružení Pirátská Tvrz a díky všem za pomoc.

To existuje již od roku 2013. Dokážeš shrnout nějak zevrubněji působnost a činnost Tvrze? Pirátská Tvrz je trochu rarita. Na jednu stranu je to strandartní oblastní sdružení politické strany. Na stranu druhou je vyjímečné, protože je tzv. venkovské. Všechna ostatní místní sdružení jsou situována ve městech a kolem nich. V našem místním sdružení je hlavním centrem, Brodečáci prominou, Majetín s tisíci obyvateli. To je sice výjimečné, ale z mého pohledu velmi žádoucí. Piráti jsou často prezentování jako strana městských liberálů, ale my tady na Moravě bychom rádi dokázali, že svobodomyslní lidé žijí i na venkově a umějí se přihlásit o svá práva a prosazovat svoje názory. A činnost je různá, krom samotné politické činnosti v rámci pirátské strany či zastupitelstvu se snažíme nějak kladně přispět do našeho sdíleného veřejného prostoru, počínaje kulturními a sportovními akcemi a konče třeba brigádami. Zkrátka chceme ovlivňovat místo, kde žijeme. Pirátský program a ideje jsou pak takovým vodítkem, jak toho docílit. Dobrovolnicky, demokraticky, aktivně. Je super, že se pořád najdou lidi, kteří se snaží o něco většího a jsem jim za to vděčný.

**V Brodku v letošních volbách získali Piráti 10, 75 % hlasů, celkově tedy v městysi 4. místo a v Majetíně dokonce 13, 65 % hlasů, celkově tedy v obci 2. místo. Čím si vysvětluješ tento vzestup našeho MS a celkově Pirátů nejen v těchto obcích?**

Výsledek Pirátské strany v Olomouckém kraji byl 8,5%, tedy je zřejmé, že výsledky v obcích Pirátské Tvrze jsou v tomto nadprůměrné. A jsem za to rád. Myslím, že je to tím, že nás lidé víc poznávají, že to co děláme, myslíme vážně. A jsem rád i za výsledky v okolních obcích, třeba v Grygově měli Piráti 9,64%, ve Velkém Týnci 11,03%, v Dubu nad Moravou 11,49% a třeba v Citově 10,86%. To je pozitivní a vnímám to jako závazek do budoucnosti. Díky všem, co přišli k volbám.

**Myslíš, že dobrý výsledek v Majetíně je odrazem tvojí práce v zastupitelstvu, nebo lidé volili podle celostátních témat a měřítek?**

Jednalo se o volby do poslanecké sněmovny, čili věřím, že voliči rozhodovali podle programů a kandidátů do poslanecké sněmovny. Tak by to být mělo, ale dá se čekat, že jakožto dvojka kandidátky, místopředseda Pirátů a majetínský zastupitel jsem taky poměrně exponovaná osoba, takže nějaký podíl na výsledku jsem snad taky měl. A je otázka jakou roli hraje to, jaký jsem zastupitel nebo zkrátka to, jaký jsem člověk. Každopádně jako zastupitel jsem snad taky nic nezkazil. Myslím, že se nám v Majetíně podařilo mnoho dobrého. Jakožto jediný zastupitel zvolený za Piráty si užívám ten komfort, že hlasuji vždy pouze dle svého vlastního uvážení, vědomí a svědomí. A za tu dobu se našlo několik hlasování, kdy jsem navržené usnesení nepodpořil, ale v drtivé většině hlasuji společně s ostatními zastupiteli. Pracuje se mi s nimi dobře a mám pocit, že si vzájemně nasloucháme a je snaha dojít ke konsenzu. Někdy to sice vyžaduje ústupky a kompromisy, ale taková už je politika, nejen ta komunální. Přesto, nebo právě proto, se daří pracovat na rozvoji obce, vyhledávat dotační příležitosti a investovat. Např. v areálu za saunou bylo dlouho nevyhovující hygienické zázemí, nyní bude mít tzv. Ozdravné centrum konečně důstojné podmínky pro trávení volného času. V procesu je i vybudování cyklostezky do Krčmaně, což je také v souladu s pirátským programem a podporuji to. Také se podařilo zřídit transparentní účet, spustit nový web nebo teď nejnověji přinést novou službu informování občanů moderním esemeskovým systémem. Jestli se někdo na začátku bál, že více podaných kandidátek zastupitelstvo rozhádá či paralyzuje, tak dnes již jistě vidí, že zastupitelstvo jako celek funguje dobře, i když nehlasuje vždy jako jeden muž. Určitě bych tedy rád pirátskou kandidátku do komunálních voleb skládal zase.

**Činnost Tvrze a celkově pirátských aktivit v Olomouckém kraji se netýkají samozřejmě jen voleb. V Brodku bylo uspořádáno již několik ročníků VyOsení (festival svobodné hudby, osvobozený od poplatků OSA) a v Majetíně letos dokonce 10. ročník Kytary in Majetín, taktéž bez parazitace od OSA. Takže poslední otázka, jaké jsou plány do budoucna a kam se chce celkově Pirátská Tvrz posunovat?**

Já myslím, že festivaly a koncerty budeme pořádat i nadále. Letos byly Kytary in Majetín výjimečné, protože byly dvoudenní a spojené s odpoledním programem pro děti. Příští ročník očekávám zase jednodenní, ale za to opět celodenní, aby byl skutečně pro všechny. Určitě bychom rádi v létě znovu uspořádali turnaj v tenisové čtyřhře, možná i v nohejbale. Uvidíme. A dokonce ani nemusíme všechno pořádat sami, ale třeba jen pomoct někomu dalšímu, kdo už něco dělá. Typicky tak podporujeme třeba Filmový klub Brodek, který dvakrát měsíčně promítá v kině filmy, které se v běžných kinech moc nevyskytují nebo už je to několik let, co se vyskytovaly. Stejně tak naši členové přikládají ruku k dílu třeba při pořádání plesů či sportovních turnajů. Dobrovolnictví se meze nekladou. Co konkrétního si místní sdružení naplánuje na příští rok však nerozhoduji já, ale všichni členové potažmo předsednictvo místního sdružení. Víc budu vědět po schůzce Tvrze, která by se měla konat v pátek 22. 12. v majetínském Domečku a tam probereme jak aktivity na příští rok i postup pro komunální volby a další věci. Při té příležitosti bychom rádi uspořádali další z řady turnajů v dovednostní karetní hře Poker Texas Hold´em. Tímto všechny zájemce zvu, děláme to pro Vás. Díky za rozhovor a přeji všem Veselé Vánoce a úspěšný rok 2018.

Také díky.

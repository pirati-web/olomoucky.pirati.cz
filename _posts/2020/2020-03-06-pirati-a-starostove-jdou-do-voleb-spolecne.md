---
layout: post
category: CLANKY
title: Piráti a Starostové jdou do krajských voleb společně. „Máme dost sil i zkušeností, abychom zvítězili,“ říkají. 
date: 2020-03-06
tags: 
- krajske-volby
author: Mediální odbor
image: assets/img/articles/2020/2020-03-06-pirati-a-starostove-jdou-do-voleb-spolecne.png  #751x422 pixelu
---
 Česká pirátská strana a hnutí Starostové a nezávislí budou v Olomouckém kraji kandidovat společně. O vytvoření společné kandidátky pro krajské volby rozhodli hlasováním členové obou stran. Lídrem společné kandidátky bude zástupce hnutí STAN, olomoucký zastupitel a ředitel Správy kolejí a menz Univerzity Palackého **Josef Suchánek**. Dvojkou společné kandidátky a lídryní Pirátů bude zkušená komunální zastupitelka a dlouholetá ambasadorka Rekonstrukce státu **Zdeňka Dvořáková Kocourková** ze Šumperka. 

*„Průnik programů obou stran je na krajské úrovni velký. Protože chceme skutečnou změnu ve vedení Olomouckého kraje, dává smysl netříštit síly a vytvořit společnou kandidátku, s níž chceme zvítězit v krajských volbách. Věříme, že skloubení osvědčené pirátské politiky a pracovitosti s bohatými zkušenostmi politiků z hnutí STAN přinese úspěch,“* říká krajský předseda Pirátů **Viktor Tichák**. 

*„Spojení Pirátů a Starostů v Olomouckém kraji funguje. Ukázalo se to při posledních komunálních volbách například v Olomouci, Prostějově nebo Zábřeze. Krajské volby chápeme jako vyšší formu voleb komunálních. Průzkumy ukazují, že společně máme vysokou šanci tyto krajské volby vyhrát,“* říká krajský předseda STAN **Radek Brázda**.

O společném postupu rozhodly po několika týdnech vyjednávání členské základny obou stran. Hlasování, které skončilo 5. března, dopadlo ve prospěch společné kandidátky. 

*„Bude mi ctí vést společnou kandidátku Pirátů a Starostů. Zanedlouho představíme společný program, ve kterém budeme klást důraz na transparentnost, péči o krajinu, boj se suchem, fungující dopravu, moderní školství i zdravotnictví a férové rozdělování krajských dotací,“* říká lídr hnutí STAN a kandidát na hejtmana **Josef Suchánek**. 

*„Těšíme se na společnou kampaň, v níž se zaměříme na větší propojení občanů a jejich starostů s představiteli kraje. Našim cílem je umožnit občanům Olomouckého kraje efektivně ovlivňovat věci, na kterých jim skutečně záleží,“* říká jednička Pirátů **Zdeňka Dvořáková Kocourková**.

Krajské volby se budou konat v říjnu. V Olomouckém kraji se volí celkem 55 zastupitelů. 

---

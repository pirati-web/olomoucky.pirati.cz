---
layout: post
category: CLANKY
title: Ať o odkupu TGM 16 rozhodnou sami Přerované v referendu, navrhují Společně pro Přerov a Piráti
date: 2020-02-03
tags: 
- Přerov
author: Antonín Štěpán
image: assets/img/articles/2020/2020-02-03-at-o-odkupu TGM-16-rozhodnout-prerovane.jpg  #751x422 pixelu
---
*Přerov, 3. února 2020* – **Budova TGM 16 na hlavním náměstí v Přerově, všem známá jako EMOS, již dekády vzbuzuje mezi obyvateli Přerova silné a protichůdné reakce. Společně pro Přerov a Piráti chtějí, aby o jejím dalším osudu rozhodlo referendum mezi obyvateli Přerova. Budova je součástí veřejného prostoru a hlavní dominantou celého náměstí, Společně pro Přerov a Piráti proto věří, že je fér, aby o jeho osudu rozhodli sami obyvatelé.**

*“Návrh odkupu této budovy bych mohl podpořit za předpokladu, že by ji předcházela veřejná diskuse s občany města a projekt by byl důkladně promyšlen. Například by měl brát ohled i na vznik nových parkovacích míst v parkovacím domě či v podzemí. Referendum je iniciativa, na kterou mají občané nárok a nemělo by jim být toto právo zapřeno,”* říká zastupitel Pavel Ondrůj, který referendum navrhl a dodává: *“Občané sice budou rádi, že se v horizontu několika desítek let ušetří za nájemné, pokud by tato budova byla v majetku města. Jenže občany hlavně zajímá otázka jejího vzhledu, nechtějí další kontroverzní kašny na náměstí, chtějí být konečně na něco hrdí!”*

O změně podoby budovy tzv. EMOSu se hovoří již od roku 2009, teprve až v letošním roce se však dostal na stůl konkrétní návrh, jak vyřešit osud této budovy. Návrh, který koalice předložila považují Společně pro Přerov a Piráti za nedostatečný.

*“Všichni si přejeme krásnou a moderní radnici, však takovou, které bude předcházet transparentní dialog všech stran a promyšlenost projektu do nejmenších detailů. Tím je například opomenutá budova TGM 18, která přímo navazuje na EMOS, avšak radnice o ní zájem nemá. Vidím zde pouze snahu získat si levné politické body a začít stavět do konce volebního období, nikoli řádnou koncepci jakou si tato budova zaslouží,”* ukončil předseda přerovských Pirátů Jaromír Horký.

Díky novele zákona lze uspořádat referendum souběžně s krajskými volbami na podzim tohoto roku. Souběžné hlasování povede k vyšší účasti na hlasování, a tedy i k vyšší platnosti a závaznosti rozhodnutí přijatých v místním referendu a  zároveň povede ke snížení finanční zátěže obecního rozpočtu.

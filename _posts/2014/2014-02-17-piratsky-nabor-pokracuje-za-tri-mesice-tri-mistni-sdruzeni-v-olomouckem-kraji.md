---
layout: post
category: CLANKY
title: "Pirátský nábor pokračuje: Za tři měsíce tři místní sdružení v Olomouckém kraji"
date: 2014-02-17
tags: olomoucký-kraj
author: Roman Kümmel
image: articles/2014/2014-02-17-piratsky-nabor-pokracuje-za-tri-mesice-tri-mistni-sdruzeni-v-olomouckem-kraji.jpg   #751x422 pixelu
---
V poslední době můžeme sledovat zvýšenou aktivitu u Pirátů v Olomouckém kraji. Po změně krajského předsednictva přicházejí do strany noví členové a přidávají se příznivci, což je ideální příležitost pro založení místních sdružení.

"Věřím, že dobrá politická strana se buduje odspoda lidmi a idejemi, nikoli seshora penězi a mediálními tvářemi. Založením místních sdružení dáváme regionům více autonomie pro jejich aktivity. Zjednodušeně řečeno, Piráti mají blíže k občanům a občané zase k Pirátům," říká předseda krajského sdružení v Olomouckém kraji Martin Šmída.

V prosinci 2013 bylo založeno první místní sdružení v Olomouckém kraji, a to MS Pirátská Tvrz, fungující v oblasti na pomezí okresů Olomouc a Přerov, zahrnuje obce Brodek u Přerova, Majetín, Grygov, Kokory, Krčmaň, Citov a další obce v okolí. Předsedou byl zvolen student a muzikant Radim Studený. Po úspěšné pirátské mikulášské nadílce na obecním úřadě v Brodku se nyní soustředí hlavně organizaci festivalů svobodné kultury Vyosení a Kytary in Majetín. Také se sestavuje program a kandidátky do komunálních voleb v Brodku a v Majetíně.

"Myslím, že naše šance na zasednutí v zastupitelstvu jsou reálné. Už ve volbách do sněmovny jsme v Majetíně získali 10% hlasů. Doposud byla v komunálních volbách v Majetíně sestavena jediná kandidátka s přesným počtem zastupitelů, tedy nebyla žádná možnost demokratického výběru, před volbami nebyl představen program, a i kdyby byl, jiná alternativa zkrátka nebyla. My tou alternativou teď budeme, přijdeme s moderním pirátským programem, přivedeme více mladých lidí do komunální politiky a minimálně rozvíříme debatu o dalším směřování obce. V Brodku je situace složitější, neboť tam již operují zavedené politické strany a podle toho to taky vypadá. Brodek je v krizi a Pirátské myšlenky by mohly najít u občanů odezvu," dodává Martin Šmída, který je rovněž členem MS Pirátská Tvrz a kandidát na lídra do komunálních voleb v Majetíně.

V lednu 2014 bylo založeno MS Prostějov s působností v celém okrese, jehož předsedou byl zvolen Petr Kapounek, který k tomu uvádí následující: "V Prostějově je mnoho Pirátů, kteří s námi mohou nyní komunikovat snadněji a případně se přidat. Rozšiřování členské základny je prvním krokem, na který se budeme soustředit, ale ne jediným. Prostějov je město, kterému se docela daří a tím spíše Piráty potřebuje. Ti mohou v budoucnu jednak ohlídat peníze města, aby se v úspěšné době nerozkutálely, navíc mohou z Prostějova udělat město, které půjde ostatním příkladem ve vzorném hospodaření a celkově transparentní politice k občanům."

MS Prostějov se již pravidelně schází a na květen chystá zajímavou předvolební akci před eurovolbami. Bude mít podobu mítinku a debaty s Ivanem Bartošem, naším lídrem pro eurovolby, a večer proběhne koncert svobodné hudby v místním klubu Apollo.

V únoru pak přibylo třetí místní sdružení, tentokrát v Přerově. Předsedou byl zvolen Martin Švadlenka, který se angažuje především v projektu Svobodná hudba - neplaťte výpalné OSA, usiluje o změnu zákona o České televizi a je bývalým předsedou krajského sdružení Zlínského kraje.

"S rostoucím zájmem o Piráty a přibývajícími členy a příznivci budeme v Přerově nadále pokračovat v kampani Hrajeme svobodnou hudbu a také plánujeme přehlídku svobodné filmové tvorby. Nechte se překvapit," poodhaluje plány do budoucna Martin Švadlenka.

Všem třem novým místním sdružením přejeme, ať se jim v jejich aktivitách daří.

Více o aktivitách v Olomouckém kraji se dozvíte na [krajské stránce](https://olomoucky.pirati.cz) nebo na facebookových stránkách:

[Piráti Přerov](https://www.facebook.com/Prerovsko)  
[Piráti Prostějov](https://www.facebook.com/PiratiProstejov)  
[Pirátská Tvrz](https://www.facebook.com/PiratskaTvrz/)  
[Piráti Olomoucký kraj](https://www.facebook.com/piratiOlomoucko)

Kontakt: Martin Šmída, předseda KS Olomoucký kraj, [martin.smida@pirati.cz](mailto:martin.smida@pirati.cz)

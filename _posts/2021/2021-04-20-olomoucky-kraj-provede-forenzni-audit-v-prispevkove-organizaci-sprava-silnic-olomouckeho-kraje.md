---
layout: post
category: CLANKY
title: "Olomoucký kraj provede forenzní audit v příspěvkové organizaci Správa silnic Olomouckého kraje"
date: 2021-04-20
tags: 
- olomoucký-kraj
author: Josef Indra
image: articles/2021/2021-04-20-olomoucky-kraj-provede-forenzni-audit-v-prispevkove-organizaci-sprava-silnic-olomouckeho-kraje.jpg  #751x422 pixelu
---
V úterý 13. dubna byla na serveru Seznamzpravy.cz zveřejněna další část poznámek z údajného diáře poslance Faltýnka. Ve zmíněné reportáži se objevily také informace týkající se Olomouckého kraje. Konkrétně zde prostějovský právník Zdeněk Klapka v minulosti radil Faltýnkovi, jak ovládnout dopravní veřejné zakázky v Olomouckém kraji.

Základem plánu podle právníka Klapky bylo, že zaběhnutý systém rozdělování zakázek se nemá měnit, jen je třeba ho přesměrovat na skupinu lidí kolem Faltýnka. Právník také doporučil Faltýnkovi, aby po odchodu ředitele Správy silnic Olomouckého kraje do důchodu obsadili místo ředitele *„výkonným člověkem bez ambicí si dělat svoje a vkládat své myšlenky.”*

Rada Olomouckého kraje včera v souvislosti s touto kauzou rozhodla o provedení forenzního auditu v příspěvkové organizaci Správa silnic Olomouckého kraje. Odpovídat za zadání auditu bude radní Dvořáková Kocourková.

*„Pokud by se informace z nalezeného deníku potvrdily a byly opravdu autentické, vidím to jako velký problém, jelikož je ve zmíněném diáři uvedeno hned několik jmen z Olomouckého kraje, včetně bývalého hejtmana Ladislava Oklešťka. 
Zveřejněné informace mě každopádně utvrzují v tom, že je absolutně na místě revize a zpřísnění pravidel pro zadávání veřejných zakázek jak v Olomouckém kraji, tak v jeho příspěvkových organizacích. Správa silnic Olomouckého kraje, o které se ve zveřejněných dokumentech hovoří, je příspěvkovou organizací Olomouckého kraje, která má vlastního ředitele a management. Na včerejším jednání rady jsme se shodli, že provedeme v této příspěvkové organizaci forenzní audit, který by měl případné nekalé praktiky prověřit do hloubky. Pokud audit odhalí závažné nedostatky, následně může sloužit pro další případné kroky směrem k orgánům činným v trestním řízení.
Od svého příchodu do vedení Olomouckého kraje v listopadu 2020 pracuji na tom, abychom dokázali důkladně vyhodnocovat data a přijímat opatření k větší transparentnosti a otevřenosti trhu u veřejných zakázek. Od počátku narážím každý den na problém, že data k veřejným zakázkám jsou neúplná, pravidla k zadávání zakázek jsou příliš benevolentní. Cílem nového vedení kraje je právě transparentními metodami podobné excesy jednotlivců do budoucna znemožnit. Do politiky jsem se rozhodla v roce 2014 vstoupit právě z důvodu zprůhlednění nakládání s veřejnými prostředky a odstranění klientelistických vazeb mezi politiky a byznysem,”* uvádí radní pro transparenci Zdeňka Dvořáková Kocourková.

---
layout: post
category: CLANKY
title: "Olomoucký kraj podpoří farmářské trhy"
date: 2021-12-08
tags: olomoucky-kraj
author: Josef Indra
image: articles/2021/2021-12-08-olomoucky-kraj-podpori-farmarske-trhy.jpg  #751x422 pixelu
---
Olomoucký kraj si váží práce lokálních farmářů a producentů regionálních výrobků. V příštím roce tak vyčlení 650 tis. Kč ze svého rozpočtu na jejich propagaci i na pořádání oblíbených farmářských trhů. 

*„Olomoucký kraj dlouhodobě podporuje místní farmáře a producenty regionálních produktů. Těší mě, že můžeme k jejich propagaci přispět a například formou velmi oblíbených farmářských trhů dostat místní potraviny mezi lidi. Jako včelař vím, že člověk má největší práci se samotným produktem a na  propagaci často nezbývá čas a energie. Jsem rád, že kraj v tomto případě pomáhá propojit lidi z větších měst s těmito lokálními producenty,“* uvádí hejtman Josef Suchánek.

Regionální potraviny vnímá hejtmanství jako jedno ze zásadních témat. Farmářské trhy a regionální značení – Haná regionální produkt, Moravská brána regionální produkt a Jeseníky originální produkt, podporuje dlouhodobě. Celý koncept musí ještě schválit zastupitelstvo Olomouckého kraje na svém příštím zasedání. 

*„Rád bych, aby lidé více přemýšleli o tom, kde a co nakupují. Právě preferencí regionálních potravin může každý z nás zprostředkovaně přispět k tomu, abychom měli pestřejší krajinu nebo aby na cestách jezdilo méně kamionů. V neposlední řadě pak takovými nákupy oceňují poctivou práci konkrétních lidí a našich sousedů v Olomouckém kraji, kteří výrobě nejrůznějších potravin věnují svůj čas a úsilí. Jsem přesvědčen, že si tito lidé zaslouží podporu nejen Olomouckého kraje, ale především jejich občanů a k tomu se snažíme vytvořit podmínky,“* uvádí radní Martin Šmída. 

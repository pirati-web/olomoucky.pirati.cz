---
layout: post
category: CLANKY
title: "Olomoucký kraj chce díky zdravému zraku řidičů zvýšit bezpečnost na silnici"
date: 2021-11-01
tags: olomoucký-kraj
author: Josef Indra
image: articles/2021/2021-11-01-olomoucky-kraj-chce-diky-zdravemu-zraku-ridicu-zvysit-bezpecnost-na-silnici.jpg  #751x422 pixelu
---
Nový smart projekt Olomouckého kraje má za cíl zvýšit bezpečnost silničního provozu skrze včasný screening tzv. „retinálních patologií“, které jsou častým projevem onemocnění zrakového aparátu u stárnoucí řidičské populace. Možný výskyt nemoci budou nově odhalovat už praktičtí lékaři za pomoci nových kamer, které budou odesílat data specialistům Fakultní nemocnice v Olomouci.

Záměrem projektu je včasný screening, který odhalí potencionální nemoc včas. To celé bude probíhat už v ordinacích praktických lékařů, kteří díky tomuto projektu budou vybaveni novou fundus kamerou, která i za pomoci umělé inteligence a specialistů, umí rozpoznat začínající retinální patologii. V případě zjištění možných problémů je pacient po komunikaci s praktickým lékařem odeslán dále ke specialistům. Olomoucký kraj vyčlení na tento projekt 340 000 Kč, které mají pokrýt jak vytvoření podpůrného technického týmu, tak nákup kamer pro mobilní snímkování sítnice. 

*„Tento ambiciózní projekt ukazuje, že smart technologie mohou být velmi užitečné také ve zdravotnictví. Díky novým kamerám mohou být pacienti vyšetřeni již u svého praktického lékaře. Ušetří jim to čas na cestování a v případě zhoršení zraku pomůže k včasnému zjištění a nasazení potřebné léčby. Jedná se o pilotní projekt v rámci České republiky, od kterého si slibuji, že by mohl pozitivně inspirovat další instituce k následování,“* uvádí radní Zdeňka Dvořáková Kocourková.

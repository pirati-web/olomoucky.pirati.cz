---
layout: post
category: CLANKY
title: "Ondřej Moskal: Chceme v Prostějově prosadit studentský parlament"
date: 2021-11-01
tags: prostějov
author: Ondřej Moskal
image: articles/2021/2021-11-04-ondrej-moskal-chceme-v-prostejove-prosadit-studentsky-parlament.jpg  #751x422 pixelu
---
Studenti tvoří přibližně 25% prostějovské populace, avšak jejich zastoupení na radnici tomu neodpovídá. Jsou to ale také mladí lidé, kteří přichází s novými nápady, které se osvědčily v jiném městě nebo v zahraničí. Pokud chce Prostějov aspirovat na město budoucnosti, musí začít naplno zapojit mládež. Nejenže tím vedení města povznese svoji legitimitu vůči studentům, zároveň tak pomůže vzdělávat mladé lidi v principech demokracie a společenského života.

Po sedmi letech v zastupitelstvu města Prostějova se nám podařilo prosadit participativní rozpočet. Pojďme posunout laťku víš a dejme prostor pro reálnou participaci studentů. V praxi by to znamenalo vytvoření školských zastupitelstev, které by si studenti volili ze svých řad a řešili by záležitosti jednotlivých škol. Z těchto zastupitelstev by byli voleni zástupci do prostějovského studentského parlamentu, kde by byly probírány problémy studentů v Prostějově a hledalo se jejich řešení. Parlament by měl svůj rozpočet, který by byl po studentském hlasování alokován na vybraný projekt z participativního rozpočtu města Prostějova. 

Expertní zázemí můžeme hledat například v Kutné Hoře, kde funkční systém studentského parlamentu byl zaveden díky Pirátům. Uskutečněná vize kutnohorských Pirátů zní: *„Principem projektu je aktivizace žáků a studentů, jejich zapojení do běhu města a výuka demokratické participace v praxi. Stejně tak je důležité dát možnost aktivním občanům spolurozhodovat o podobě veřejného prostoru v místě jejich bydliště. Jedná se projekt, který je v rámci ČR ojedinělý. Byl prezentován místostarostou Vítem Šnajdrem i na půdě Senátu Parlamentu ČR.“* 

Jsi student střední školy v Prostějově a máš chuť podílet se na studentském parlamentu? Napiš mi na email (ondrej.moskal@pirati.cz) nebo na naši FB stránku Prostějovští Piráti.

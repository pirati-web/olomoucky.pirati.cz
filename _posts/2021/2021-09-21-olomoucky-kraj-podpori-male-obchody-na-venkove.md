---
layout: post
category: CLANKY
title: "Olomoucký kraj podpoří malé obchody na venkově"
date: 2021-09-21
tags:
author: Josef Indra
image: articles/2021/2021-09-21-olomoucky-kraj-podpori-male-obchody-na-venkove.jpg  #751x422 pixelu
---
**Zastupitelstvo Olomouckého kraje schválilo podání projektu *„Obchůdek 2021 v Olomouckém kraji“*. Cíl tohoto dotačního programu je podpora obchodů potravin v menších obcích. Celková finanční alokace bude 3 000 000 Kč a maximální výše dotace podpory jedné prodejny je až 100 000 Kč.** 

Tento dotační program poskytuje podporu na provoz maloobchodních prodejen v menších obcích, nebo místních částech, kde se nachází jedna maloobchodní prodejna. Olomoucký kraj tak chce zlepšit kvalitu života venkovských oblastí, kde by jinak bez podobných dotací prodejny nebylo možné udržet v provozu. *„Olomoucký kraj je velmi rozmanitý a v odlehlejších částech je potřeba udržet malé obchůdky při životě. Ne každý má totiž možnost zajet si autem nakoupit do většího města. Jsem proto rád, že podpoříme obchody v menších obcích, aby obyvatelé našeho kraje neměli problém koupit si základní potřeby v místě, kde žijí. Obchod v obci má také nezastupitelnou společenskou funkci,“* upozorňuje hejtman Olomouckého kraje Josef Suchánek.

Příjem žádostí bude probíhat od 25. října do 15. listopadu. Dotační program je určen pouze na kamenné prodejny a určuje například, že obchod musí být otevřen alespoň 5 dní v týdnu u obce nad 350 obyvatel a 3 dny v týdnu u obcí do 350 obyvatel. *„Naším hlavním cílem je udržet tyto kamenné prodejny v provozu. Podstatou projektu je podpora udržitelného rozvoje venkova, která úzce souvisí se zachováním základních služeb na území obcí. Některé obce v našem kraji leží navíc ve vyšších nadmořských výškách a především v zimě může být cesta na nákup složitá. Jsem ráda, že Olomoucký kraj myslí také na venkov a pomůže tyto obchody udržet,“* uvádí radní Zdeňka Dvořáková Kocourková. 
